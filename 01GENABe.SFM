\id GEN
\h Ardanqbae-eu
\toc1 Ardanqbae-eu Sanqbof
\toc2 Ardanqbae-eu
\toc3 Adb
\mt1 Ardanqbae-eu
\ili Bof-euq Ghaq: Morseq
\ili Pyeuflar-euq Aryamq: Mqbae mirbae-anr nae B.C. 1876 khof-anr keuvni
\ili Bof-euq Aryamq: B.C. 1,500-1,400 khof-euq yawkaq-anr
\imt1 Jashaw-eu Dawq
\ip Ardanqbae-eu sanqbof-aq, Yaerbof-euq lafkhoer nae yawbae pur pyeuf-awr, garkawv yawhuiq ghawqmya kawv bofanr taq-euq~mae. Aerkhawf, huiqdzaeq dzaeq-eu garkawv-aq, Miqyaer, tsawrhaq zaq-anr kakhof-eu bawqtov~mae. Ardanqbae-eu 1-2 lafkhoer, Miqyaer, aqyawf uvlanr-eu jeq mirtsaq-euq khoertav taqle-awr, aqyawf-euq danzar mirtsaq tanqkhawr-anr bi uvlanr-eu laer aqyawf-euq shaevdzeuf-anr dur-eu tsawrhaq zaq-anr bae-euq~mae. Aerkhawf, Ardanqbae-eu 3 lafkhoer, Aqdaq hawr-eu Erbav, Miqyaer nae bae-euq tsawrhaq yawbae gu, Miqyaer-anr muir-eu ghaq pyeuf-eu naef Saqdaq-euq dawq-anr narhaq geuf-euq~mae. Aqyawfnyaf, yawqha-anr bae-euq Miqyaer-anr puiq-awr, puiq-eu iqbax aryoeq khoer tsawrhaq zaq-anr nyawqle-awr shaqzanq ghawqmya ni ya daqluf-eu~mae. Ardanqbae-eu 4-11 lafkhoer, iqbax-euq baqda nae shaqzanq keuvle-euq garkawv tiqkawvnav boftaq-euq~mae. Garkawv heudeuq-euq lafkhoer, mirtsaq tanqkhawr-anr ircuf danqpymq-euq garkawv khawf anr-eu~mae.
\ip Ardanqbae-eu 12 lafkhoer, Miqyaer nae Aqdaq hawr-eu Erbav-anr sarjax dzaq-euq khoer, aqjox-aer bi byanlar-eu laer ghae-eu garkawv-euq mawrkawr kawrnaeq laf-euq~mae. Miqyaer, Erbav-euq aryoeq-anr zmq-eu lafkhoer, naef Saqdaq-anr deuvghaq-awr tsawrhaq zaq-anr kakhof-awr nae, aqyawf jawr-eu gar bi ghoflar ma laer aertaq-euq mae (Adb 3:15). Miqyaer, tsawrhaq tiq ghaq-anr tser ngae, Aqbyaqhaq-anr aqyawf-euq kuirlaf zaqkhav bi geuflar-awr sarjax smr jeq dzaq-euq~mae. Tif, Miqyaer, Aqbyaqhaq-anr zaq ghawqmya ni bi jawrle ma laer aernaeq-euq~mae. Nyif, aqyawf maf-anr Kaqnaq mirtsaq, jeqbir lof-aer bifnaeq-awr, aqyawf maf-euq jawrduq bi pyeuflar ma laer aernaeq-euq~mae. Smr, aqyawfmaf hawr-eu aqyawf maf-euq aryoeq-anr ghoe-awr, mirkhanq-euq tsawrjeuq dawqtawvluf guiqlanq biza ma laer aernaeq-euq~mae.
\ip Dzerlar-euq Ardanqbae-eu sanqbof-aq, Miqyaer nae sarjax dzaq-euq dawq aqjox-aer pyeuflar-euq la laer boftaq-euq~mae. Lavtsoeq-eu jeq ghawqmya ni jav-eu khawf, Aqbyaqhaq hawr-eu aqyawf-euq zaqdeuq iqbax mr-euq khawf, zanqler paq-aer Miqyaer, aqyawf-euq sarjax-anr zif-awr bi pyeuflar-euq~mae. Heu-euq lafkhoer, yawqhar yawqha maqngeur-eu Miqyaer-anr ghoeni dzawgeuf-eu jeq maeqnaeq laf-eu~mae. Ardanqbae-eu sanqbof arsaq sarlar-eu gar, Aqbyaqhaq-euq zaqdeuq uvdeuq 70 ghaq aerghaqni byan-eu~mae. Aqyawfmaf, Irjirtuv mirkhanq-anr jawrluf ngae, aqyawf maf-euq lafkhoer tiq ghaq—Yorsaev—mirkhanq zaq-anr maef-awr shuf-eu gar nae bibuq-ir-euq~mae. Garkawv heudeuq-anr haw ngae, Miqyaer-aq, aqyawf nae aertaq-euq lof-aer sarjax mrbyan-eu Miqyaer nga laer byacaevni mawrlar-eu~mae.
\ip Ardanqbae-eu sanqbof-aq, Aqbyaqhaq-euq zaqdeuq uvdeuq pyeuf-eu maeqnan-euq zirdeuq-anr bofnaeq-euq sanqbof~mae. Heungae, aqyawfmaf, Irsaqleqlav laer kur-awr Kaqnaq mirtsaq-anr deuvdzaq-eu laer laeqhmq luf-eu~mae. Sanqbof heupur-euq lafkhoer doeni, Miqyaer, aqyawf maf-anr kur-euq arpyar-anr bi siqnya-awr, aqyawfmaf mrpyeufnya ni nuijan bi myaqlar-eu laer ghaq bif-euq gar mawrlar-eu~mae. Ardanqbae-eu sanqbof-aq, yawqzir navluf-euq Miqyaer-euq tsawrhaq-anr ghaq bif-eu sanqbof~mae. Miqyaer, aqdui-euq iqbax arnavni myaq-eu khawf, aqyawf-euq guiqlanq yawdzanr-aq huiqdzaeq-eu mae laer toeqmaeq naeqlaf-eu~mae. Aqdui, aqyawf-anr ghoe nar-aq, aqyawf kakhof-eu bawqtov-euq lafkhoer, aqdui ya’mr-eu jeq-anr bi mrnya naeqlaf ngar-a laer khawf maeqnaeq laf-eu~mae.
\iot Ardanqbae-eu Sanqbof-euq Mawrkawr:
\io1 I. Miqyaer, tsawrhaqzaq dawqtawvluf naeq-aer cawq cawq-eu (1:1-11:26)
\io1 II. Aqbyaqhaq hawr-eu Aqbyaqhaq-euq zaqdeuq, Miqyaer naeq-aer cawq cawq-euq~mae. Heu-aq, tsawrhaqzaq dawqtawvluf, Miqyaer naeq-aer cawq cawqlarnya ni laeqhmq-eu jeq pyeuf-eu mae (11:27-50:26)
\c 1
\s1 Mqbae Mirbae Bae-euq
\p
\v 1 Ardanqbae ngae, Miqyaer, mq hawr-eu mir-anr bae-euq~mae.
\v 2 Heungae, mirtsaq tanqkhawr pyawqnaq maq siqlarni yawqngaef-aer jav-awr, naf-eu ircuf-euq khoertav zanrtsuini ghae-awr, Miqyaer-euq Saflar, ircuf-euq khoertav uvkaq luf-eu~mae.
\p
\v 3 Khoerngae, Miqyaer aer-eu, <<Yawshaef javlar-awq.>> Khoernar-aq, yawshaef javlar-euq~mae.
\v 4 Miqyaer, yawshaef-anr yawmuiq ngar-a laer haw-euq~mae. Khoernar-aq, Miqyaer, yawzanr hawr-eu yawshaef birpav-euq~mae.
\v 5 Miqyaer-aq, yawshaef-anr <Nan’ghanr> laer kur-awr, yawzanr-anr <Uqcif> laer kur-euq~mae. Khoer-aq, uqciftaw hawr-eu uqshawq sawx-awr yawbae ngae nan~mae.
\s1 Nyiq Nan Tiqnan
\p
\v 6 Khoernar-aq, Miqyaer aer-eu, <<Ircuf deuq-euq yawkaq-anr kaqlawv bawlar-awr, ircuf-anr nae ircuf birpavdov laf-awq.>>
\v 7 Khoermirnae, Miqyaer, kaqlawv bae-awr, kaqlawv-euq uqmov paw-euq ircuf hawr-eu kaqlawv-euq khoertav paw-euq ircuf birpav-euq~mae. Khoerngae, khoerlof-aer pyeuflar-euq~mae.
\v 8 Miqyaer-aq, kaqlawv-anr <Mq> laer kur-euq~mae. Khoer-aq, uqciftaw hawr-eu uqshawq sawx-awr nyiq nan tiqnan~mae.
\s1 Smq Nan Tiqnan
\p
\v 9 Khoernar-aq, Miqyaer aer-eu, <<Mq-euq uqmov-euq ircuf deuq tiqgar taef-aer uiqlar jir-awr, mirtsaq yawgui bi dovlar-awq.>> Khoerngae, khoerlof-aer pyeuflar-euq~mae.
\v 10 Khoerngae, Miqyaer, yawgui tsanr-anr <Mirtsaq> laer kur-awr, ircuf uiqlar taq-euq tsanr-anr-aq, <Iqmalavshav> laer kur-euq~mae. Miqyaer, khoer-anr yawmuiq ngar-a laer haw-euq~mae.
\p
\v 11 Khoernar-aq, Miqyaer aer-eu, <<Mirtsaq-euq khoertav sanqlanq daeflar-awr, aryoeq baerle nya-eu sanqlanq ghawqdar hawr-eu arsiq siqle nya-awr, aqyawf jeq aqyawf-aer daefle nya-eu aryoeq anr-eu arbawr, mirtsaq-anr daeflar-awq.>> Khoerngae, khoerlof-aer pyeuflar-euq~mae.
\v 12 Khoernar-aq, mirtsaq-anr yarmof bi daeflar-awr, aqyawf jeq aqyawf-aer daefle nya-eu aryoeq anr-eu arsiq siqle nya-eu arbawr, aqyawf jeq aqyawf-aer aryoeq baerle nya-eu sanqlanq ghawqdar daeflar-euq~mae. Miqyaer khoer-anr yawmuiq ngar-a laer haw-euq~mae.
\v 13 Khoer-aq, uqciftaw hawr-eu uqshawq sawx-awr smq nan tiqnan~mae.
\s1 Oeq Nan Tiqnan
\p
\v 14 Khoernar-aq, Miqyaer aer-eu, <<Uqcif hawr-eu nan’ghanr birpav-eu gharduq, mq-euq kaqlawv-euq khoertav yawshaef deuq javlar-awq. Heu-aq, bisiq bimawr-eu jeq hawr-eu aryamq arlaw toeqmaeq-eu uqtaf, arnan aryamq toeqmaeq-eu gharduq~mae.
\v 15 Mq-euq kaqlawv-euq khoertav yawshaef deuq, mqtav tsaeq-awr, mirtsaq-euq khoertav bya’naeq-awq.>> Khoerngae, khoerlof-aer pyeuflar-euq~mae.
\v 16 Khoermirnae, Miqyaer, yawshaef khav duidui-eu nyiq siq bae-awr, huiqdzaeq-eu siq-aq nan’ghanr-anr bi uvlanr-awr, yawzaq siq-aq uqcif-anr bi uvlanr-euq~mae. Khoeruqtaf, aqyawf, aqguir deuq-anr khawf bae-euq~mae.
\v 17 Khoernar-aq, Miqyaer, mirtsaq-anr bi tsaeqbya-eu gharduq yawshaef khoerdeuq-anr mq-euq kaqlawv-euq khoertav bijav-awr,
\v 18 uqcif hawr-eu nan’ghanr-anr bi uvlanr-eu uqtaf, yawzanr hawr-eu yawbya bi birpav-eu gharduq~mae. Miqyaer, khoer-anr yawmuiq ngar-a laer haw-euq~mae.
\v 19 Khoer-aq, uqciftaw hawr-eu uqshawq sawx-awr oeq nan tiqnan~mae.
\s1 Ngaq Nan Tiqnan
\p
\v 20 Khoernar-aq, Miqyaer aer-eu, <<Ircuf-euq lafkhoer boeqboeq luvluv baqmaf deuq tiqbyanni jawrlar-awq. Mirtsaq-euq laftav paw, mq-euq kaqlawv-anr arjir deuq tiqbyanni zawlar-awq.>>
\p
\v 21 Khoermirnae, Miqyaer, iqmalavshav-euq lafkhoer jawr-eu zawr huiq-eu jeqzaq hawr-eu ircuf-euq lafkhoer daefnya luvnya-eu jeqzaq yawqjeq navluf tiqbyanni, aqyawf jeq aqyawf-aer bae-awr, aqdanr khartsof-eu arjir yawqjeq navluf-anr khawf bae-euq~mae. Miqyaer, khoer-anr yawmuiq ngar-a laer haw-euq~mae.
\v 22 Khoerngae, Miqyaer khoerdeuq dawqtawv luf-anr dawq ngaeqghae naeq-awr aer-eu, <<Iqmalavshav-euq ircuf-euq lafkhoer byanlarni bawle zale-awr, myaqlar baerlar-awq. Mirtsaq-euq khoertav paw zaw-eu arjir deuq khawf myaqlar baerlar-awq.>>
\v 23 Khoer-aq, uqciftaw hawr-eu uqshawq sawx-awr ngaq nan tiqnan~mae.
\s1 Kof Nan Tiqnan
\p
\v 24 Khoernar-aq, Miqyaer aer-eu, <<Mirtsaq-euq khoertav boeqboeq luvluv aqyawf jeq aqyawf-aer jawrlar-awq: cunya-eu jeqzaq, joejoe-aer can-eu jeqzaq\f + \fr 1:24 \fk Joejoe-aer can-eu jeqzaq\ft : Heqbyaer dawq-aq, arlawr lof-aer joe-eu jeqzaq-anr taef-aer maqngeur-eu, mirtsaq-anr can-awr luvlav mr-eu jeqzaq nuijeq ghawqmya jeq-anr khawf aerkeuv mawf-eu~mae.\f* hawr-eu bawrtsanq-euq jeqzaq, aqyawf jeq aqyawf-aer jawrlar-awq.>> Khoerngae, khoerlof-aer pyeuflar-euq~mae.
\v 25 Khoermirnae, bawrtsanq-euq jeqzaq aqyawf jeq aqyawf-aer, cunya-eu jeqzaq aqyawf jeq aqyawf-aer, mirtsaq-euq khoertav joejoe-aer can-eu jeqzaq yawqjeq navluf aqyawf jeq aqyawf-aer, Miqyaer nae bae-euq~mae. Miqyaer, khoer-anr yawmuiq ngar-a laer haw-euq~mae.
\p
\v 26 Khoernar-aq, Miqyaer aer-eu, <<Aqdui-euq shaevdzeuf-anr dur-awr, aqdui-euq arghaer arnaq-anr dur-eu tsawrhaqzaq bae kar-eur. Khoernar-aq, iqmalavshav-euq ngaqshaq hawr-eu mqtav-euq arjir, cunya-eu jeqzaq hawr-eu mirtsaq dawqtawvluf, mirtsaq-euq khoertav joejoe-aer kharcan-eu jeqzaq yawqjeq navluf-anr, aqyawfmaf nae bi uvlanr~taef-a.>>
\b
\q1
\v 27 Khoermirnae, Miqyaer, aqyawf-euq shaevdzeuf-anr durni tsawrhaq zaq-anr bae-euq~mae.
\q1 Tsawrhaq zaq-anr bae ngae, Miqyaer-euq shaevdzeuf-anr durni bae-euq~mae.
\q1 Aqyawf, zaqyo aqli hawr-eu zaqmiq aqbur bae-euq~mae.
\b
\m
\v 28 Khoerngae, Miqyaer, aqyawf nyaf-anr dawq ngaeqghae naeq-awr aqyawf nyaf-anr aernaeq-eu, <<Bawle zale-awr myaqlar baerlar-awq. Mirtsaq-euq khoertav jawrbyan jir-awr, mirtsaq-anr zuivghaq-awq. Iqmalavshav-euq ngaqshaq, mqtav-euq arjir hawr-eu mirtsaq-euq khoertav kharluv kharlav-eu yawdaef jeq-anr khawf uvlanr-awq.>>
\p
\v 29 Khoerngae, Miqyaer aer-eu, <<Hawsher-eq! Nawmaf bidzaq-eu gharduq, mirtsaq tanqkhawr-euq khoertav aryoeq anr-eu sanqlanq ghawqdar yawqjeq navluf hawr-eu arsiq-euq lafkhoer aryoeq anr-eu arbawr yawqjeq navluf nawmaf-anr biftaq-euq~ma.
\v 30 Aerkhawf, daef-eu jeq anr-eu mirtsaq khoertav-euq jeqzaq dawqtawvluf, mqtav zaw-eu arjir dawqtawvluf hawr-eu mirtsaq-anr joejoe-aer can-eu jeq dawqtawv luf-euq gharduq, ngar, aqyawf maf-anr sanqlanq yawnyoer deuq dawqtawvluf bifnaeq-awr bidzaq~ma.>> Khoerngae, khoerlof-aer pyeuflar-euq~mae.
\v 31 Khoernar-aq, Miqyaer, aqyawf nae baetaq-euq yawqjeq navluf-anr haw-awr, zawrmuiq ngar-a laer haw-euq~mae. Khoer-aq, uqciftaw hawr-eu uqshawq sawx-awr kof nan tiqnan~mae.
\c 2
\s1 Shif Nan Tiqnan
\p
\v 1 Khoermirnae, mq hawr-eu mir hawr-eu heu-euq lafkhoer kharjawr kharjav-eu jeq baeghaq jir-euq~mae.
\v 2 Khoernar-aq, shif nan tiqnan-anr, Miqyaer, aqyawf nae mrlaf-euq gar mrjir-euq mirnae, shif nan tiqnan-anr, aqyawf nae mrlaf-euq aqyawf-euq gar dawqtawv luf-anr nae ghaqnaq naq-euq~mae.
\v 3 Khoernar-aq, Miqyaer, shif nan tiqnan-anr dawqngaeq ghae-awr lavshawr-euq~mae. Aqjeq mirnae aernar-aq, heu ngae nan-anr Miqyaer, aqyawf bae-awr taev-eu gar dawqtawv luf-anr nae ghaqnaq naq-euq~mae.
\s1 Eqdeq Yarkmr
\p
\v 4 Heu-aq, Miqyaer pyeuf-eu Ya’we Miqyaer mqbae mirbae bae-eu arnan aryamq-anr pyeuflar-euq, mq hawr-eu mir-anr bae-euq zirga dzanrga~mae.
\v 5 Khoerngae, mirtsaq-euq khoertav jav-eu daeyar-anr sanqlanq arbawr maqdaef-eu uqtaf, daeyar-anr sanqlanq ghawqdar maq daefdov lar-aq~siq. Aqjeq mirnae aernar-aq, Miqyaer pyeuf-eu Ya’we Miqyaer, mirtsaq-euq khoertav uqyaer maqbi yaerle dan-aer, mirtsaq-anr kadzaq kadawr-eu tsawrhaq khawf maqjawr-a~siq.
\v 6 Aerkhawf, mirtsaq-anr nae jeqtmq tanqdav laf-awr, mirtsaq-euq pyawqnaq dawqtawv luf-anr ircuf shaeqaqjir luf-eu~mae.
\p
\v 7 Khoerngae, Miqyaer pyeuf-eu Ya’we Miqyaer, mirtsaq-anr nae shaqjaev yur-awr, tsawrhaq tiq ghaq taev-euq~mae. Khoernar-aq, tsawrhaq khoerghaq-euq narmaerbanq-anr daef-eu saf bawanrnaeq ngae, tsawrhaq khoerghaq daef-eu tsawrhaq pyeuflar-euq~mae.
\p
\v 8 Khoernar-aq, Miqyaer pyeuf-eu Ya’we Miqyaer nanrma dovkhaeq paw, Eqdeq laer kur-eu jawrduq-euq lafkhoer yarkmr tiq kmr bi javlar-awr, aqyawf nae taev-euq tsawrhaq khoerghaq-anr khoergar bijawr-euq~mae.
\v 9 Miqyaer pyeuf-eu Ya’we Miqyaer, haw ngae hawmuiq-awr dzaq khawf dzaqnya-eu arbawr yawqjeq navluf, mirtsaq-anr nae bi daefdov lar-euq~mae. Yarkmr-euq ghanrcae, daef-eu jeq bif-eu arbawr hawr-eu yawmuiq yawdoer siqnya-eu tsawrganr bif-eu arbawr khawf bidaef-euq~mae.
\p
\v 10 Eqdeq-anr nae ircuf lawrgawv tiq gawv yoerdov lef-awr, yarkmr-anr shaeqaq naeqluf-eu~mae. Khoergar nae nar-aq, lawrgawv yoerpav ghae-awr oeq gawv-euq gawvmaer pyeuflar-euq~mae.
\v 11 Lawrgawv yawbae gawv-euq armyanr-aq, Pirshoq laer kur-awr, Haqbirlaq mirkhanq khanqlanni jawqjawq-aer yoer-eu~mae. Mirkhanq khoerkhanq-anr shuir jav-eu~mae.
\v 12 Mirkhanq khoerkhanq-anr jav-eu shuir-aq, muiq-eu shuir~mae. Khoergar Buqdorlaq ardziq\f + \fr 2:12 \fk Buqdorlaq ardziq\ft : Heu-aq, zawr-aer poeq-eu yawsaw ardziq~mae.\f* hawr-eu navcawfni ghae-eu khaqlo saer khawf jav-eu~mae.
\v 13 Lawrgawv nyiq gawv tiqgawv-euq armyanr-aq, Girhoq laer kur-awr, Kurshav mirkhanq khanqlanni jawqjawq-aer yoer-eu~mae.
\v 14 Lawrgawv smq gawv tiqgawv-euq armyanr-aq, Tirgaqlir\f + \fr 2:14 \fk Tirgaqlir\ft : Heqbyaer-euq dawq-aq, Hiqdeqgeq laer zmqtaq-euq~mae. \f* laer kur-awr, Aqshur meuq nanrma dovkhaeq paw yoerka ghae-euq~mae. Lawrgawv oeq gawv tiqgawv-aq, Urpaqlar laer kur-eu~mae.
\p
\v 15 Khoernar-aq, Miqyaer pyeuf-eu Ya’we Miqyaer, tsawrhaq khoerghaq-anr sheuqlaf-awr, Eqdeq yarkmr-euq lafkhoer bijawr-awr, yarkmr-anr gar bimr-awr hawpir-eu ghaq bigeuf-euq~mae.
\v 16 Khoerngae, Miqyaer pyeuf-eu Ya’we Miqyaer, tsawrhaq-anr dawq bif-eu lafkhoer aernaeq-eu, <<Nawr, yarkmr-euq lafkhoer khardaef-eu arbawr deuq-euq arsiq-anr khar dzaqmawf-eu lof-aer dzaqnya~taef-a.
\v 17 Aerkhawf, nawr, yawmuiq yawdoer siqnya-eu tsawrganr bif-eu arbawr khoerbawr-euq arsiq taqdzaq. Aqjeq mirnae aernar-aq, nawr dzaq ngae nan-anr nae, aqdir yashir~taef-a.>>
\s1 Aqdaq-anr Cawq Baenaeq-euq
\p
\v 18 Khoernar-aq, Miqyaer pyeuf-eu Ya’we Miqyaer aer-eu, <<Tsawrhaq heughaq, aqyawf tiq ghaq taef-aer jawr-eu maqmuiq~nga. Ngar, aqyawf-euq gharduq aqyawf-anr geux-eu cawba-eu tiq ghaq baenaeq~ma.>>
\v 19 Miqyaer pyeuf-eu Ya’we Miqyaer nae, mirtsaq shaqjaev yur-awr taevdov taq-euq mirtsaq khoertav-euq jeqzaq yawqjeq navluf hawr-eu mqtav zaw-eu arjir yawqjeq navluf-anr, Aqdaq armyanr aqjox-aer myanrnaeq nga laer bihaw-eu gharduq, Aqdaq jawr-eu gar sheuqlaf-euq~mae. Khoernar-aq, Aqdaq nae yawdaef yawqjeq navluf-anr kharmyanr naeq-euq lof-aer yawqha-euq armyanr yawqha bawlar-euq~mae.
\v 20 Khoermirnae, Aqdaq nae cunya-eu jeqzaq yawqjeq navluf-anr, mqtav zaw-eu arjir deuq-anr hawr-eu bawrtsanq jeqzaq dawqtawv luf-anr armyanr myanrnaeq jir-euq~mae. Aerkhawf, Aqdaq, aqyawf-anr geux-eu cawba-eu tiqghaq-iq maq povmawr~nya-a.
\p
\v 21 Khoernar-aq, Miqyaer pyeuf-eu Ya’we Miqyaer, Aqdaq-anr bi yufkhavbyov lef-awr, Aqdaq yufkhavluf ngae, Miqyaer, Aqdaq-euq baerjaev tiq kanq yurdov-awr, shaqjir khoer aqyawf yawoer lof-aer par lavtawf khof-euq~mae.
\v 22 Khoernar-aq, Miqyaer pyeuf-eu Ya’we Miqyaer, Aqdaq-euq mawrdo-anr nae yurdov-euq baerjaev khoerkanq nae, zaqmiq aqbur tiq ghaq bae-awr, Aqdaq jawr-eu gar sheuqlaf-euq~mae.
\p
\v 23 Khoerngae, Aqdaq aer-eu:
\b
\q1 <<Heu-aq, ngaq-euq shaqyoeq-anr nae dovle-euq shaqyoeq,
\q1 Ngaq-euq shaqjir-anr nae dovle-euq shaqjir~mae.
\q1 Khoermirnae, aqyawf-anr <Zaqmiq aqbur> laer kur~taef-a.
\q1 Aqjeq mirnae aernar-aq, aqyawf-aq, zaqyo aqli-anr nae dovle-euq~mae.>>
\b
\p
\v 24 Khoermirnae, zaqyo aqli-aq, yawqha-euq aqma aqda-anr ya ghawq-ir-awr, yawqha-euq miqzaq naeq-aer gawf-ir-eu lafkhoer, nyiq ghaqluf tiq shiq tiq shaq taef-aer ya pyeuflar-eu~mae.
\p
\v 25 Khoerngae, zaqyo aqli hawr-eu zaqmiq aqbur, aqnyaf dzerzaq nyiq ghaqluf mawrdo nermyawvni jawr-euq~mae. Aerkhawf, aqyawfnyaf shafdawr-eu jeq maqjav-a.
\c 3
\s1 Tsawrhaqzaq Coq-ir-euq
\p
\v 1 Khoerngae, arlawr-aq, Miqyaer pyeuf-eu Ya’we Miqyaer nae khar baetaq-euq mirtsaq khoertav-euq jeqzaq yawqjeq navluf-euq lafkhoer nae, yawganr zmqnya dzaeq-eu jeqzaq~mae. Arlawr, zaqmiq aqbur khoerghaq-anr narhaq-eu, <<Miqyaer aqdirma-aer <Nawnyaf, yarkmr-euq lafkhoer khardaef-eu arbawr deuq-euq arsiq tiqsiq-iq taqdzaq> laer aer-eu mae~lor?>>
\p
\v 2 Khoerngae, zaqmiq aqbur khoerghaq, arlawr khoermawr-anr aerkhof naeq-eu, <<Nga’nyaf, yarkmr-euq lafkhoer daef-eu arbawr deuq-euq arsiq dzaqnya~mae.
\v 3 Aerkhawf, yarkmr-euq ghanrcae daef-eu arbawr khoerbawr-euq arsiq-anr, <Nawnyaf maqya shirpaq-aer, nawnyaf taqdzaq, nawnyaf taq toeqciv> laer Miqyaer aertaq-euq~mae.>>
\p
\v 4 Khoerngae, arlawr, zaqmiq aqbur khoerghaq-anr aernaeq-eu, <<Nawnyaf aqdirma-aer yashir-eu maqngeur-ar.
\v 5 Aqjeq mirnae aernar-aq, nawnyaf arsiq khoer-anr dzaq ngae nan, nawnyaf-euq myavnuiv panlar-awr, Miqyaer lof-aer durlar-eu uqtaf, nawnyaf yawmuiq yawdoer siqnyalar taef-a laer Miqyaer siqnya-eu~mae.>>
\p
\v 6 Zaqmiq aqbur khoerghaq, arbawr khoerbawr-anr haw ngae, dzaqmuiq paq-aer ghae-awr, myavnuiv haw khawf yaler paq-aer ghae-eu uqtaf, arbawr khoerbawr-aq, tsawrganr bi anrlar nya-eu ngar-a laer haw-euq~mae. Khoermirnae, aqyawf, arbawr-euq arsiq pyav-awr dzaq-euq~mae. Khoernar-aq, aqyawf naeq-aer jawr-eu aqyawf-euq khaqdzerzaq-anr khawf bifnaeq-awr bidzaq-euq~mae.
\v 7 Khoerngae, aqyawf nyaf-euq myavnuiv panlar-awr, yawqha-euq mawrdo nermyawvni ghae-eu nya laer siqler-euq mirnae, aqyawfnyaf, yawqha-euq gharduq siqguq arpaf guf-awr, daeqkaq-eu jeq janr-euq~mae.
\p
\v 8 Khoerngae nan, uqciftaw mqshmr shmrle ngae, aqyawfnyaf, Miqyaer pyeuf-eu Ya’we Miqyaer, yarkmr-euq lafkhoer canluf-eu tersar-anr yagaq-euq~mae. Aqdaq hawr-eu aqyawf-euq miqzaq aqyawfnyaf, Miqyaer pyeuf-eu Ya’we Miqyaer-euq myavpyawq-anr maqya mawrni, yarkmr-euq lafkhoer daef-eu arbawr deuq-euq ghanrcae caevzaf taq-euq~mae.
\p
\v 9 Khoerngae, Miqyaer pyeuf-eu Ya’we Miqyaer, Aqdaq-anr kur-awr, <<Nawr aqgeugar jawr-eu le>> laer aqyawf-anr narhaq-euq~mae.
\p
\v 10 Khoerngae, Aqdaq aer-eu, <<Ngar, nermyawvni ghaeluf-eu mirnae, yarkmr-euq lafkhoer nawq-euq tersar yagaq ngae guv-awr caevzaf-euq~ma.>>
\p
\v 11 Khoerngae, Miqyaer aer-eu, <<Nawr nermyawvni ghaeluf nga laer aqsur ghaq, nawq-anr aernaeq laf-eu~la? Ngaq nae nawq-anr taqdzaq laer dawq bif-euq arbawr khoerbawr-euq arsiq nawr dzaq-euq le~lor?>>
\p
\v 12 Khoerngae, Aqdaq aer-eu, <<Nawq nae ngaq naeq-aer bijawr-eu laer bifnaeq laf-euq zaqmiq aqbur khoerghaq, arbawr khoerbawr-euq arsiq ngaq-anr bifnaeq laf-euq mirnae ngar dzaq-euq~ma.>>
\p
\v 13 Khoerngae, Miqyaer pyeuf-eu Ya’we Miqyaer, zaqmiq aqbur khoerghaq-anr aer-eu, <<Nawr aqjeq mirnae khoerlof-aer mr-euq~le?>>
\p Khoerngae, zaqmiq aqbur khoerghaq aer-eu, <<Arlawr khoermawr, ngaq-anr maershuir shuirlar-eu mirnae, ngar dzaq-euq~ma.>>
\p
\v 14 Khoermirnae, Miqyaer pyeuf-eu Ya’we Miqyaer, arlawr khoermawr-anr heulof-aer aernaeq-euq~mae:
\b
\q1 <<Nawr khoerlof-aer mr-euq mirnae,
\q1 Jeqzaq yawyan dawqtawvluf hawr-eu bawrtsanq-euq jeqzaq dawqtawvluf navmaqtser,
\q1 Nawr, yaqkhaer yaq-eu gar yadaq~taef-a.
\q1 Nawr khardaef-eu tiqzir, mirtsaq dzaqdzaq-aer uqmav nae joejoe-aer yacan~taef-a.
\q1
\v 15 Nawr hawr-eu zaqmiq aqbur heughaq-euq yawkaq, tiqghaq tirghaq muirni ngar janr~ma.
\q1 Nawq-euq aryoeq hawr-eu zaqmiq aqbur-euq aryoeq yawkaq khawf, tiqghaq tirghaq muirni ngar janr~ma.
\q1 Zaqmiq aqbur-euq aryoeq, nawq-euq uqduq-anr nawqnar-awr,
\q1 Nawr, aqyawf-euq aqkuir kuirnuif-anr tovnar~taef-a.>>
\p
\v 16 Miqyaer, zaqmiq aqbur khoerghaq-anr aernaeq-eu,
\b
\q1 <<Nawr, aqnyir piluf ngae, ngar, nawq-anr shaqzanq binaf dzaeqlar-awr,
\q1 Nawr nar duidui-eu lafkhoer zaq yaciq~taef-a.
\q1 Nawr, nawq-euq khaqdzerzaq-anr nawq-euq nuikhanr bi geufmawf-eu khawf,
\q1 Nawq-euq khaqdzerzaq, nawq-anr uvlanr~taef-a.>>
\b
\p
\v 17 Khoernar-aq, Miqyaer, Aqdaq-anr heulof-aer aernaeq-euq~mae: <<Nawr, nawq-euq miqzaq-euq tersar-anr narhaq-awr, <Nawr, arbawr heubawr-euq arsiq taq pyavdzaq> laer ngaq nae dawq biftaq-euq heubawr-euq arsiq pyavdzaq-euq mirnae,
\b
\q1 <<Nawq-euq baqda nae, mirtsaq-aq, yaqkhaer yaq-eu gar yadaq~taef-a.
\q1 Nawr khardaef-eu tiqzir, mirtsaq-anr shaqshaq zanqzanq-aer mr-eu lafkhoer yadzaq~taef-a.
\q1
\v 18 Mirtsaq-aq, nawq-euq gharduq aqgan bawduv hawr-eu yarsaq ghawqkhaq daeflar-awr,
\q1 Nawr-aq, daega-euq sanqlanq ghawqdar deuq yadzaq~taef-a.
\q1
\v 19 Nawr-aq, mirtsaq-anr nae dovlar-euq lof-aer, mirtsaq-anr maq ghofkhof-ir-euq khoerkeuvni,
\q1 Myavpyawq-anr kuqpyur juni mr-eu lafkhoer dzaq-eu jeq yadzaq~taef-a.
\q1 Nawr-aq, mirtsaq pyeuf-eu mirnae, mirtsaq parya pyeufkhof-ir~mae.>>
\b
\p
\v 20 Khoerngae, Aqdaq, aqyawf-euq miqzaq-anr Erbav laer myanrnaeq-euq~mae. Aqjeq mirnae aernar-aq, aqyawf-aq, khardaef-eu tsawrhaqzaq dawqtawv luf-euq aqma madzanr~mae.
\p
\v 21 Khoernar-aq, Miqyaer pyeuf-eu Ya’we Miqyaer, Aqdaq hawr-eu aqyawf-euq miqzaq-anr bawkhov nae maeqtsoeq janrnaeq-awr bidm-euq~mae.
\s1 Eqdeq Yarkmr-anr Nae Bi Taedov-euq
\p
\v 22 Khoerngae, Miqyaer pyeuf-eu Ya’we Miqyaer aer-eu, <<Hawsher-eq! Tsawrhaq heughaq, aqdui maf-anr nae tiqghaq-anr durlar-awr, yawmuiq yawdoer siqnya lar-euq~ngar-a. Nymq-mr pov jawr-aq, aqyawf, aqlaf cawqja-awr daef-eu jeq bif-eu arbawr-euq arsiq pyavdzaq-awr mqmaq maqbyav yarzir daef-eu baw-mr.>>
\v 23 Khoermirnae, Miqyaer pyeuf-eu Ya’we Miqyaer, aqyawf-anr Eqdeq yarkmr-anr nae bidov-ir-awr, aqyawf-anr taevdov laf-euq mirtsaq-anr bi kadzaq bi kadawr-ir-euq~mae.
\v 24 Khoernar-aq, tsawrhaq khoerghaq-anr taedov ghae-euq~mae. Khoeruqtaf, daef-eu jeq bif-eu arbawr daef-eu gar ir-eu garma-anr bi lofpir-eu gharduq, Eqdeq yarkmr-euq nanrma dovkhaeq paw Jeqlurbeq hawr-eu miqlmr dof-awr yawqpaw navluf pyawrnya-eu micaer nae bilof-euq~mae.
\c 4
\s1 Gaqirnav Nae Aqbeqlav-anr Diqsaef-euq
\p
\v 1 Khoerngae, Aqdaq, aqyawf-euq miqzaq Erbav naeq-aer jawrtaf-awr, Erbav, aqnyir piler-awr nae Gaqirnav-anr ciq-euq~mae. Khoerngae, aqyawf aer-eu, <<Ngar, Ya’we Miqyaer baqda nae, zaqyo aqli tiq ghaq yaciq-euq~ma.>>
\v 2 Khoernar-aq, Erbav, zaq tiq ghaq parciq-euq~mae. Khoer-aq, Gaqirnav-euq aqnyir Aqbeqlav~mae. Aqbeqlav-aq, yawr bo-eu tsawrhaq pyeuflar-awr, Gaqirnav-aq, yar mrdzaq-eu tsawrhaq pyeuflar-euq~mae.
\v 3 Aryamq tiqkhaeq kar-ir-awr tiqnan keuvlar ngae, Gaqirnav, mirtsaq-anr nae mrza sharza-euq arsiq arlu, Ya’we Miqyaer-anr lawr-eu jeq yurlaf-euq~mae.
\v 4 Aqbeqlav khawf, aqyawf-euq yawrmaf-euq lafkhoer-euq yawr tiq ma nae ghawbae bae-euq yawrzaq tiq mawr hawr-eu yawr-euq shaqtsur yurlaf-euq~mae. Khoerngae, Ya’we Miqyaer, Aqbeqlav hawr-eu aqyawf-euq lawr-eu jeq-anr hageuf naeq-euq~mae.
\v 5 Aerkhawf, Gaqirnav hawr-eu aqyawf nae lawrnaeq-euq jeq-anr maq hageuf naeq-aq. Khoermirnae, Gaqirnav nuima paer duidui lar-awr myavpyawq parlar-euq~mae.
\p
\v 6 Khoermirnae, Ya’we Miqyaer, Gaqirnav-anr aernaeq-eu, <<Nawr aqjeq ghae-eu nuima paer-eu~le? Nawq-euq myavpyawq aqjeq mirnae parlar-euq~la?
\v 7 Nawq nae mr-euq yawmuiq lawnmr-aq, maq hageuf naeq-aer ghae taef-a~lor? Aerkhawf, nawq nae mr-euq maqmuiq nar-aq, iqbax-aq, larghov-euq ghaqkhaeq-anr awzaf-awr lofluf-eu~mae. Iqbax, nawq-anr nuikhanr javluf-eu~mae. Aerkhawf, nawr, iqbax-anr ya deuvghaq-eu~mae.>>
\p
\v 8 Khoerngae, Gaqirnav, aqyawf-euq aqnyir Aqbeqlav-anr dawq ngaeqcawq-awr, aqyawfnyaf daeyar-anr jawrluf ngae, Gaqirnav tsawqtur-awr aqyawf-euq aqnyir Aqbeqlav-anr diqsaef-euq~mae.
\p
\v 9 Khoernar-aq, Ya’we Miqyaer, Gaqirnav-anr narhaq-eu, <<Nawq-euq aqnyir Aqbeqlav aqgeugar jawr-eu~la?>> Khoerngae, Gaqirnav aerkhof-eu, <<Ngar maqsiq. Ngar, ngaq-euq aqnyir-anr haw-eu tsawrhaq nga~lor?>>
\p
\v 10 Khoerngae, Miqyaer heulof-aer aernaeq-euq~mae: <<Nawr aqjeq mr-euq le teu? Nawqnyir-euq shiq-euq tersar, mirtsaq-euq dawqdan nae ngaq-anr gurgaqlaf luf-eu~mae.
\v 11 Khoermirnae, nymq-mr nawr, mirtsaq heu-anr nae yaqkhaer yaq-eu gar yadaq~taef-a. Aqjeq mirnae aernar-aq, mirtsaq, khaqmae mrnga lar-awr, nawq-euq aqlaf-anr nae nawqnyir-euq shiq shuvdawr-euq~mae.
\v 12 Nawr, mirtsaq-anr kadzaq kadawr khawf, mirtsaq heu, nawq-euq gharduq maqpar bawle zale~mae. Nawr-aq, mirtsaq-euq khoertav doedoe ghagha-aer yacan-eu uqtaf, caevzaf caevzaf-aer yashaq~taef-a.>>
\p
\v 13 Khoerngae, Gaqirnav, Ya’we Miqyaer-anr heulof-aer aernaeq-euq~mae: <<Ngaq-anr darnaeq laf-euq heu-aq ngar maq daqcoer-eu gar keuvni darnaeq laf-euq~nya.
\v 14 Haeq! Iqnan nawr, ngaq-anr mirtsaq heutsanr-anr nae taedzae naeqlaf-awr, ngar, nawq-euq myavpyawq maqpar ya’mawr-eu~ngar-a. Ngar, mirtsaq-euq khoertav tiqgar sair tiqgar doedoe ghagha-aer yacan-eu uqtaf, caevzaf caevzaf-aer shaqluf ngae, ngaq-anr kharpuq kharmawr-euq tsawrhaq deuq, ngaq-anr saeflar~taef-a.>>
\p
\v 15 Khoerngae, Ya’we Miqyaer, Gaqirnav-anr aernaeq-eu, <<Gaqirnav-anr kharsaef-eu tsawrhaq-aq, shif myav byanni janrkhof naeq-eu gar yadaq~taef-a.>> Khoernar-aq, aqcawq, Gaqirnav-anr tanqpuq khawf aqyawf-anr maqya saef paq-aer, Ya’we Miqyaer nae Gaqirnav-anr tsaqtsov mrnaeq taq-euq~mae.
\p
\v 16 Khoernar-aq, Gaqirnav, Ya’we Miqyaer-euq maeqshi nae dov-ir-awr, Eqdeq-euq nanrma dovkhaeq paw jav-eu Nordav mirkhanq-anr jawr-ir-euq~mae.
\s1 Gaqirnav-euq Zaqdeuq Uvdeuq
\p
\v 17 Khoernar-aq, Gaqirnav, aqyawf-euq miqzaq naeq-aer jawrtaf ngae, aqyawf-euq miqzaq, aqnyir piler-awr Ernov-anr ciq-euq~mae. Gaqirnav, meuq tiq meuq teq-awr, meuq khoermeuq-anr aqyawf-euq zaqyo-euq tsawrmyanr lof-aer <<Ernov>> laer myanrnaeq-euq~mae.
\v 18 Ernov ovnae Irlav, Irlav ovnae Meqhuryeqlar, Meqhuryeqlar ovnae Meqtursheqlar, Meqtursheqlar ovnae Laqmaer daefle-euq~mae.
\p
\v 19 Khoerngae, Laqmaer, miqzaq nyiq ghaq sheuq-euq~mae. Yawbae ghaq-euq tsawrmyanr-aq, Aqdar laer kur-awr, nyiq ghaq tiqghaq-euq tsawrmyanr-aq Zirlanq laer kur-eu~mae.
\v 20 Aqdar, Jaqbaqlar ciq-euq~mae. Jaqbaqlar-aq, saeqghawv ghawv-awr jawr-eu, jeqzaq khar cudzaq-eu tsawrhaq deuq-euq aqda yawdzanr ghaq~mae.
\v 21 Jaqbaqlar-euq aqnyir-euq tsawrmyanr-aq, Jurbaqlar laer~mae. Jurbaqlar-aq, deur-mq cuq diq-awr, bawqlaw baw-eu kharngeur-eu jeq nya-eu tsawrhaq dawqtawv luf-euq aqda yawdzanr ghaq~mae.
\p
\v 22 Zirlanq ghaq-euq ovnae-aq, Turbaqlar Gaqirnav jawrle-euq~mae. Aqyawf-aq, guiqshuir hawr-eu shmr nae keuka kharngeur-eu jeq taevnya-eu bajiq pyeuf-eu~mae. Turbaqlar Gaqirnav-euq dmrma-aq, Naqaqmaq~mae.
\p
\v 23 Khoerngae, Laqmaer, aqyawf-euq miqzaq nyiq ghaq-anr heulof-aer aernaeq-euq~mae:
\b
\q1 <<Aqdar hawr-eu Zirlanq-or, nawnyaf, ngaq-euq tersar-anr narhaq sher-eq!
\q1 Laqmaer-euq miqzaq-or, ngar ngaeq-eu gar naqbawr yawmuiq-aer ciqkhmr-awr narhaq~de-eq.
\q1 Ghaqkhav aqda, ngaq-anr lavnar lar-eu mirnae ngar, aqyawf-anr saef-euq~ma.
\q1 Zaqguq, ngaq-anr lavtanq lar-eu gar ngar, aqyawf-anr saef-euq~ma.
\q1
\v 24 Gaqirnav-anr saef-euq tsawrhaq-aq, shif myav byanni janrkhof naeq-eu gar yadaq-eu~mae.
\q1 Aerkhawf, Laqmaer-anr saef-euq tsawrhaq-aq, 77 myav byanni janrkhof naeq-eu gar yadaq~taef-a.>>
\b
\s1 Seqtav Hawr-eu Ernoq
\p
\v 25 Khoerngae, Aqdaq, aqyawf-euq miqzaq naeq-aer par jawrtaf ngae, aqyawf-euq miqzaq, zaqyo tiq ghaq ciq-awr, Seqtav laer myanrnaeq-awr aer-eu, <<Miqyaer, ngaq-anr Gaqirnav nae saef-euq Aqbeqlav-euq danzar gharduq aryoeq par bifnaeq laf-euq~mae.>>
\v 26 Seqtav-euq ovnae khawf zaqyo tiq ghaq jawrle-awr, Ernoq laer myanrnaeq-euq~mae. Khoerngae, tsawrhaqzaq ardanq bae-awr, Ya’we Miqyaer-euq tsawrmyanr-anr kur-euq~mae.
\c 5
\s1 Aqdaq-euq Zaqdeuq Uvdeuq
\r 1Zg 1:1-4
\p
\v 1 Heu-aq, Aqdaq ovnae jawrle-euq tsuif boftaq-euq sanqbof~mae. Miqyaer, tsawrhaq zaq-anr bae ngae nan-anr, aqyawf-euq arghaer arnaq-anr durni bae-euq~mae.
\v 2 Aqyawf, zaqyo aqli hawr-eu zaqmiq aqbur bae-euq~mae. Miqyaer, aqyawf nyaf-anr bae ngae nan, dawq ngaeqghae naeq-awr, aqyawf nyaf-anr tsawrhaqzaq laer myanrnaeq-euq~mae.
\v 3 Aqdaq 130 khof khawvlar ngae, aqyawf-euq ovnae aqyawf-euq shaevdzeuf hawr-eu aqyawf-euq arghaer arnaq-anr dur-eu zaqyo tiq ghaq jawrle-awr, aqyawf-anr Seqtav laer myanrnaeq-euq~mae.
\v 4 Aqdaq, Seqtav jawrle-euq nar-aq, mirtsaq-euq khoertav 800 khof daef-awr, zaqmiq zaqyo yawqdeuqyawq khawf par jawrle-euq~mae.
\v 5 Khoermirnae, Aqdaq-aq, arnan aryamq dawqtawvluf 930 khof daef-awr shir-euq~mae.
\p
\v 6 Seqtav 105 khof khawvlar ngae, Ernoq jawrle-euq~mae.
\v 7 Seqtav, Ernoq jawrle-euq nar-aq 807 khof daef-awr, zaqmiq zaqyo nuideuq par jawrle-euq~mae.
\v 8 Khoermirnae, Seqtav-aq, arnan aryamq dawqtawvluf 912 khof daef-awr shir-euq~mae.
\p
\v 9 Ernoq 90 khof khawvlar ngae, Gernaq jawrle-euq~mae.
\v 10 Ernoq, Gernaq jawrle-euq nar-aq 815 khof daef-awr, zaqmiq zaqyo nuideuq par jawrle-euq~mae.
\v 11 Khoermirnae, Ernoq-aq, arnan aryamq dawqtawvluf 905 khof daef-awr shir-euq~mae.
\p
\v 12 Gernaq 70 khof khawvlar ngae, Maqhaqleqlar jawrle-euq~mae.
\v 13 Gernaq, Maqhaqleqlar jawrle-euq nar-aq 840 khof daef-awr zaqmiq zaqyo nuideuq par jawrle-euq~mae.
\v 14 Khoermirnae, Gernaq-aq arnan aryamq dawqtawvluf 910 khof daef-awr shir-euq~mae.
\p
\v 15 Maqhaqleqlar 65 khof khawvlar ngae, Jarleq jawrle-euq~mae.
\v 16 Maqhaqleqlar, Jarleq jawrle-euq nar-aq 830 khof daef-awr zaqmiq zaqyo nuideuq par jawrle-euq~mae.
\v 17 Khoermirnae, Maqhaqleqlar-aq arnan aryamq dawqtawvluf 895 khof daef-awr shir-euq~mae.
\p
\v 18 Jarleq 162 khof khawvlar ngae, Ernov jawrle-euq~mae.
\v 19 Jarleq, Ernov jawrle-euq nar-aq 800 khof daef-awr, zaqmiq zaqyo nuideuq par jawrle-euq~mae.
\v 20 Jarleq-aq arnan aryamq dawqtawvluf 962 khof daef-awr shir-euq~mae.
\p
\v 21 Ernov 65 khof khawvlar ngae, Meqtuqseqlar jawrle-euq~mae.
\v 22 Ernov, Meqtuqseqlar jawrle-awr 300 khof byanni Miqyaer naeq-aer can-awr, zaqmiq zaqyo nuideuq par jawrle-euq~mae.
\v 23 Ernov-aq arnan aryamq dawqtawvluf 365 khof byanni daef-euq~mae.
\v 24 Ernov, Miqyaer naeq-aer can-awr, Miqyaer nae aqyawf-anr sheuqkhof davlef-euq mirnae, aqyawf-anr maqpar ya’mawr-aq.
\p
\v 25 Meqtuqseqlar 187 khof khawvlar ngae, Laqmaer jawrle-euq~mae.
\v 26 Meqtuqseqlar, Laqmaer jawrle-euq nar-aq 782 khof daef-awr, zaqmiq zaqyo nuideuq par jawrle-euq~mae.
\v 27 Meqtuqseqlar-aq, arnan aryamq dawqtawvluf 969 khof daef-awr shir-euq~mae.
\p
\v 28 Laqmaer 182 khof khawvlar ngae, zaqyo tiq ghaq jawrle-euq~mae.
\v 29 Aqyawf-anr Noraq laer myanrnaeq-awr, Laqmaer aer-eu, <<Ya’we Miqyaer nae mirtsaq heu-anr yaqkhaer yaqtaq-euq mirnae shaq-awr zanq-eu lafkhoer, aqdui mrdzaq khawfdawr luf-eu jeq-anr nae zaqyo heughaq nuisar biza laf luf-ur!>>
\v 30 Laqmaer, Noraq jawrle-euq nar-aq 595 khof daef-awr, zaqmiq zaqyo nuideuq par jawrle-euq~mae.
\v 31 Laqmaer-aq, arnan aryamq dawqtawvluf 777 khof daef-awr shir-euq~mae.
\p
\v 32 Noraq 500 khof khawvlar ngae, Sheqmav, Haqmav hawr-eu Yaqpaev jawrle-euq~mae.
\c 6
\s1 Tsawrhaqzaq Daefcawv Taq-euq
\p
\v 1 Khoerngae, mirtsaq-euq khoertav tsawrhaqzaq myaqlar baerlar danq bae-awr, aqyawf maf-euq ovnae zaqmiq aqbur deuq khawf jawrle-euq~mae.
\v 2 Miqyaer-euq zaqyo deuq, tsawrhaq-euq zaqmiq arghaer muiq-eu gar ya’mawr-awr, yawqha khar mawfler-eu ghaq-anr tser-awr, sheuqdanq dzaq-eu~mae.
\p
\v 3 Khoermirnae, Ya’we Miqyaer aer-eu, <<Tsawrhaq zaq-aq shiqshaq pyeuf-eu taef mirnae, ngaq-euq Saflar mqmaq maqbyav yarzir aqyawf-euq lafkhoer maqpar jawr~ma. Aerkhawf, aqyawf-euq zir-aq 120 khof-anr daefkeuvnya~taef-a.>>
\v 4 Khoerngae-euq arnan aryamq-anr, mirtsaq-euq khoertav Neqpir tsawrhaq tsawrma jawrluf-eu~mae. Khoernar-aq, arnan, Miqyaer-euq zaqyo deuq, tsawrhaq-euq zaqmiq deuq-anr sheuqdanq dzaq-awr zaq jawrle-euq~mae. Aqyawf maf-aq, arhuba ghaq zawr khav-eu tsawrhaq pyeuf-awr tsawrmyanr dov-eu deuq~mae.
\p
\v 5 Ya’we Miqyaer, mirtsaq-euq khoertav jawr-eu tsawrhaqzaq yawcawv jeq mr duidui-awr, nan-anr nae maq tsaevler ni nuima-euq lafkhoer yawdoer jeq mr-eu garkawv taef-aer nuinoeq sharnoeq luf-eu gar ya’mawr-euq~mae.
\v 6 Khoerngae, Ya’we Miqyaer, mirtsaq-euq khoertav tsawrhaq zaq-anr bae-euq garkawv noeqshaq-awr nuima cawv-eu~mae.
\v 7 Khoermirnae, Ya’we Miqyaer aer-eu, <<Ngar, ngaq nae baetaq-euq tsawrhaqzaq naeq-aer jeqzaq kharngeur-eu jeq, joejoe-aer can-eu jeq hawr-eu mq-euq khoertav zaw-eu arjir deuq, tiqkawv lof-aer mirtsaq-euq khoertav nae lavcawv byovjir~ma. Aqjeq mirnae aernar-aq, ngar heudeuq-anr maqbae-euq lawnmr-aq ghaq lawhawr-euq mir-a laer noeqshaq~nya.>>
\v 8 Aerkhawf, Noraq-aq, Ya’we Miqyaer-euq maeqshi ghoer mr-eu jeq\f + \fr 6:8 \fk ghoer mr-eu jeq\ft : Heqbyaer-euq dawq-aq, guiqlanq yawdzanr laer aermawf-eu~mae.\f* za-euq~mae.
\s1 Noraq, Lawq Tsov-euq
\p
\v 9 Heu-aq, Noraq-euq zirga dzanrga~mae. Noraq-aq, aqyawf-euq zir-anr, tsaq-awr dawr-eu hawr-eu aerkhar maqza-eu tsawrhaq pyeuf-eu~mae. Noraq, Miqyaer naeq-aer can-euq~mae.
\v 10 Noraq ovnae zaqyo smr ghaq jawrle-euq~mae: Sheqmav, Haqmav hawr-eu Yaqpaev.
\p
\v 11 Miqyaer-euq maeqshi mirtsaqzaq cawv-ir-awr, mirtsaq-euq khoertav tiqbyanni coeqler deuqler-eu jeq taef-aer mrluf-eu~mae.
\v 12 Khoermirnae, Miqyaer, mirtsaq-anr haw ngae, aqdir cawv-ir taq-euq gar ya’mawr-euq~mae. Aqjeq mirnae aernar-aq, mirtsaq-euq khoertav shiqshaq kharpi luf-eu tsawrhaq, aqyawf maf-euq daefjeq daefkawv cawv-ir jir taq-euq~mae.
\p
\v 13 Khoerngae, Miqyaer, Noraq-anr heulof-aer aernaeq-euq~mae: <<Shiqshaq kharpi luf-eu tsawrhaq, aqyawf maf-euq zir danqduq, ngaq-euq maeqshi larkeuv taq-euq~ngar-a. Mirtsaq-euq khoertav yawqgar navluf aqyawfmaf nae coeqler deuqler-eu jeq mrbyanjir taq-euq mirnae, hawsher-eq, ngar, aqyawf maf-anr hawr-eu mirtsaq tanqkhawr naeq-aer tiqkawv lof-aer lavcawv~ma.
\v 14 Nawr, Gorpeq miqshuq arbawr nae nawq-euq gharduq lawq tiq lawq tsov-awq. Lawq-euq lafkhoer paw arlawv ghawqmya lawv tawpav-awr, lafkhoer lafnyir-aer nyiq pyawqluf tsirnav nae laef-awq.
\v 15 Nawr, lawq heulof-aer tsov-awq: Yawmanr paw 300 cav, yawjer paw 50 cav, yawgor paw 30 cav byanni tsov-awq.
\v 16 Lawq tsov ngae, yawshaef bi anrlar-eu gharduq, baev-anr maq tuvler-aer tiq cav bikar-awr markhaeq bidanr-awq. Lawq-euq ghovkhaeq-aq, pyawqma pyawq-anr bidanr-awr, laftav, ghanrcae, lafov laer smq tiv tsovbaw-awq.
\v 17 Hawde-eq, ngar, ngaq-euq mawrdo nae, mirtsaq-euq khoertav ircuf bi danqpymq lar-awr, mq-euq uqmov kharjawr kharjav-eu jeq-anr lavcawvjir~ma. Mirtsaq-euq khoertav shiqshaq piluf-awr, saf kharghawr-eu yawdaef jeq dawqtawvluf ya shirjir~taef-a.
\v 18 Aerkhawf, ngar, nawq naeq-aer dawqma sarjax dzaq~ma. Nawr, lawq-euq lafkhoer urler-awr, nawq naeq-aer nawq-euq zaqyo deuq, nawq-euq miqzaq hawr-eu nawq-euq keuqma deuq, lawq-euq lafkhoer urler-awq.
\v 19 Shiqshaq khar piluf-eu yawdaef jeq, aryoeq maqya shircuv jirni, aqpoer aqma-aer tiq jeq tiq gu, nawq naeq-aer lawq-euq lafkhoer bi urlar-awq.
\v 20 Arjir aqyawf jeq aqyawf-aer, jeqzaq aqyawf jeq aqyawf-aer, mirtsaq-anr joejoe-aer kharcan-eu jeq aqyawf jeq aqyawf-aer, maqya shirbyov-aer daeftsaf ghaenya ni, tiq jeq tiq gu-aer, nawr jawr-eu gar urlar~taef-a.
\v 21 Nawr hawr-eu jeqzaq deuq dzaq-eu gharduq, dzaqdzaq dawrdawr kharngeur-eu jeq, nawr povuiq-awr jeqhmq taq-awq.>>
\p
\v 22 Khoermirnae, Noraq, khoerlof-aer mr-euq~mae. Aqyawf, Miqyaer nae aqyawf-anr khar aernaeq-euq lof-aer mr-euq~mae.
\c 7
\s1 Noraq, Lawq-euq Lafkhoer Urler-euq
\p
\v 1 Khoerngae, Ya’we Miqyaer, Noraq-anr heulof-aer aernaeq-euq~mae: <<Nawr hawr-eu nawq-euq nymrkhanqzaq dawqtawvluf, lawq-euq lafkhoer urler-awq. Aqjeq mirnae aernar-aq, heuzir-euq lafkhoer, nawr-aq, ngaq-euq maeqshi tsaq-awr dawr-eu tsawrhaq ngar-a laer ya’mawr-euq~ma.
\v 2 Nawr, jeqzaq yawshawr kharngeur-eu deuq-euq lafkhoer nae, tiq jeq shif gu\f + \fr 7:2 \fk Shif gu\ft : Heqbyaer-euq dawq-aq, tiqjeq shif mawr laer aertaq-euq~mae. \f*, aqpoer aqma-aer nyaefur ghae-awr, maqshawr-eu jeqzaq deuq-aq, tiq jeq tiq gu\f + \fr 7:2 \fk Tiq gu\ft : Heqbyaer-euq dawq-aq, tiqjeq nyiq mawr laer aertaq-euq~mae.\f*, aqpoer aqma-aer nyaefur ghae-awq.
\v 3 Mqtav zaw-eu arjir deuq khawf, mirtsaq-euq khoertav aryoeq ceuq-ir ni, tiq jeq shif gu, aqpoer aqma-aer nyaefur ghae-awq.
\v 4 Aqjeq mirnae aernar-aq, aqkar shif nan nar-aq, ngar 40 nan 40 mir byanni mirtsaq-euq khoertav uqyaer bi yaerle-awr, ngaq nae baetaq-euq yawdaef jeq yawqjeq navluf-anr mirtsaq-euq khoertav nae lavcawv byovjir~ma.>>
\v 5 Khoerngae, Noraq, Ya’we Miqyaer nae aqyawf-anr dawq kharbif-euq lof-aer mr-euq~mae.
\v 6 Mirtsaq-euq khoertav ircuf danqpymqlar ngae, Noraq 600 khof khawv-eu~mae.
\p
\v 7 Ircuf danqpymq lar-eu gar nae yabuq-ir ni, Noraq naeq-aer aqyawf-euq zaqyo deuq, Noraq-euq miqzaq hawr-eu keuqma deuq lawq-anr urler-euq~mae.
\v 8 Jeqzaq yawshawr deuq hawr-eu maqshawr-eu deuq, arjir deuq hawr-eu mirtsaq-euq khoertav joejoe-aer can-eu jeq dawqtawvluf,
\v 9 argu argu-aer, aqpoer aqma-aer, Miqyaer nae Noraq-anr dawq bif-euq lof-aer, Noraq jawr-eu lawq-euq lafkhoer urler-euq~mae.
\v 10 Khoernar-aq, shif nan byanlar ngae, mirtsaq-euq khoertav ircuf danqpymq lar-euq~mae.
\v 11 Noraq arkhof 600 khof khawv ngae, nyiq siq bala 17 nan, aqyawf khoernan-anr, naf duidui-eu mirtsaq-euq dawqdan jav-eu ircuf irbyoe dawqtawvluf tanqpaefdov laf-awr, mqtav-euq larghov khawf panle-euq~mae.
\v 12 Khoernar-aq, 40 nan 40 mir byanni mirtsaq-euq khoertav uqyaer yaer-euq~mae.
\p
\v 13 Noraq naeq-aer aqyawf-euq zaqyo deuq: Sheqmav, Haqmav, Yaqpaev hawr-eu Noraq-euq miqzaq, aqyawf-euq keuqma smr ghaqluf khawf, tiqkawv lof-aer lawq-euq lafkhoer urler-euq arnan aqyawf tiqnan-anr,
\v 14 aqyawfmaf hawr-eu bawrtsanq-euq jeqzaq yawqjeq navluf aqyawf jeq aqyawf-aer, cunya-eu jeqzaq kharngeur-eu jeq aqyawf jeq aqyawf-aer, mirtsaq-anr joejoe-aer kharcan-eu jeq aqyawf jeq aqyawf-aer hawr-eu arjir kharngeur-eu jeq aqyawf jeq aqyawf-aer, aqdanr tsof-eu jeq yawqjeq navluf, lawq-euq lafkhoer urler-euq~mae.
\v 15 Shiqshaq piluf-awr, saf kharghawr-eu yawdaef jeq yawqjeq navluf, argu argu-aer, Noraq jawr-eu lawq-euq lafkhoer urler jir-euq~mae.
\v 16 Miqyaer nae Noraq-anr dawq bif-euq lof-aer urler-euq tsawrhaq hawr-eu jeqzaq deuq, shiqshaq piluf-eu kharngeur-eu jeq, aqpoer hawr-eu aqma-aer urler-euq~mae. Khoernar-aq, Ya’we Miqyaer, aqyawf maf-anr lawq-euq lafkhoer paw bijawr-awr lawq-euq larghov piqtaeq naeq-euq~mae.
\s1 Ircuf, Mirtsaq-anr Danqpymq-euq
\p
\v 17 Khoerngae, ircuf, mirtsaq-anr 40 nan byanni danqpymq taq-euq~mae. Ircuf myaqlar-awr, lawq khoerlawq-anr danqdir lef-awr, lawq khoerlawq mirtsaq-euq khoertav budir taq-euq~mae.
\v 18 Mirtsaq-euq khoertav ircuf myaq duidui lar-awr, irghaq khawf khav duidui-eu mirnae, lawq khoerlawq, ircuf-euq khoertav ghagha-aer bughae luf-eu~mae.
\v 19 Khoerngae, mirtsaq-euq khoertav ircuf yawkhav-aer pardanq myaqdzaeq lar-awr, mq-euq lafov jav-eu gawqjawq yawgor dawqtawv luf-anr khawf danqpymq jir-euq~mae.
\v 20 Ircuf khoer gawqjawq-anr danqpymq-eu taf-aer 15 cav pardanq gordzaeq ler-euq~mae.
\v 21 Khoerngae, mirtsaq-euq khoertav shiqshaq pi-awr kharluv kharlav nya-eu jeq: arjir, cunya-eu jeqzaq, bawrtsanq-euq jeqzaq, mirtsaq-euq khoertav tiqbyanni jawr-eu boeqboeq luvluv baqmaf dawqtawvluf hawr-eu tsawrhaq dawqtawvluf shirjir-euq~mae.
\v 22 Mirtsaq yawgui-euq khoertav jawr-awr narmaerbanq nae saf ghawrghawr-aer daef-eu, saf kharghawr-eu jeq dawqtawvluf shirjir-euq~mae.
\v 23 Khoermirnae, Miqyaer, mirtsaq-euq khoertav khardaef kharjawr-eu jeq-anr lavcawvbyov jir-euq~mae. Tsawrhaqzaq hawr-eu jeqzaq, joejoe-aer can-eu jeq hawr-eu mqtav zaw-eu arjir dawqtawvluf, mirtsaq-anr nae lavcawvbyov jir-awr, Noraq hawr-eu aqyawf naeq-aer lawq-euq lafkhoer ur-eu deuq taef-aer dzeur-ir-euq~mae.
\v 24 Khoerngae, mirtsaq-euq khoertav ircuf nae danqpymqjir taq-awr 150 nan byanni jav-euq~mae.
\c 8
\s1 Ircuf Aw-ir-euq
\p
\v 1 Khoerngae, Miqyaer, Noraq hawr-eu Noraq naeq-aer lawq-euq lafkhoer ur-eu yawdaef kharngeur-eu jeq hawr-eu jeqzaq dawqtawv luf-anr noeqkeuv-euq~mae. Khoermirnae, Miqyaer, mirtsaq-euq khoertav jaqlaer bi bawlar-awr, ircuf aw-ir-euq~mae.
\v 2 Yawnaf-anr jav-eu ircuf irbyoe hawr-eu mqtav-euq larghov dawqtawvluf piqtaeq jir-awr, mq-anr nae yaerle-euq uqyaer khawf tsirler-euq~mae.
\v 3 Mirtsaq-euq khoertav nae, ircuf arlawv lawv-aer aw-ir-awr, 150 nan dzeur-ir-euq nar-aq, ircuf aw-ir-euq~mae.
\v 4 Khoernar-aq, shif siq bala 17 nan-anr, lawq khoerlawq, Aqlaqlar gawqjawq-euq khoertav naqler taq-euq~mae.
\v 5 Bala 10 siq-anr keuvni, ircuf khoer arlawv lawv-aer paraw-ir-awr, 10 siq bala yawbae ngae nan, gawqjawq-euq uqdu deuq mawrlar-euq~mae.
\s1 Awf-af Hawr-eu Khaqkhoeq Pyaeqdov-euq
\p
\v 6 Khoernar-aq, 40 nan byanlar ngae, Noraq, aqyawf nae janrtaq-euq lawq-euq larghovzaq pan-awr,
\v 7 awf-af tiq mawr pyaeqdov ghae-euq~mae. Mirtsaq-euq khoertav ircuf maq gui-ir-euq khoerkeuvni, awf-af khoermawr doedoe ghagha-aer zawzaw-aer jawr-euq~mae.
\v 8 Mirtsaq-euq khoertav ircuf aw-ir-euq nga laq laer ya siqni gharduq, Noraq, aqyawf jawr-eu gar nae khaqkhoeq tiq mawr par pyaeqdov ghae-euq~mae.
\v 9 Aerkhawf, ircuf nae mirtsaq-anr danqpymqjir taq-euq mirnae, khaqkhoeq zawdawf duq maq povmawr nya-aer, Noraq jawr-eu gar lawq-anr zawkhof laf-awr, Noraq, aqlaf cawqdov-awr nae, khaqkhoeq khoermawr-anr lawq-euq lafkhoer nyaefur khof-euq~mae.
\v 10 Khoernar-aq, Noraq shif nan pardawq-awr, lawq-anr nae khaqkhoeq par pyaeqdov ghae-euq~mae.
\v 11 Khoerngae nan, uqciftaw tawle ngae, khaqkhoeq khoermawr, yawshuif shuif-aer tovtsaev-euq saqloq arpaf tiq paf, maeqtov-anr tsaef-awr, Noraq jawr-eu gar ghoflar-euq~mae. Khoerngae, Noraq, mirtsaq-euq khoertav ircuf aw-ir-euq ngar-a laer siqnya-euq~mae.
\v 12 Khoernar-aq, Noraq shif nan pardawq-awr, khaqkhoeq par pyaeqdov ghae ngae-aq, khaqkhoeq khoermawr, aqyawf jawr-eu gar maqpar ghoflar-euq~mae.
\p
\v 13 Noraq 601 khof khawv ngae, bala yawbae siq, yawbae nan-anr, mirtsaq-euq khoertav-euq ircuf dawqtawvluf gui-ir jir-euq~mae. Khoerngae, Noraq, lawq-euq nymrmq leufdzae-awr haw ngae, mirtsaq gui-ir taq-euq gar ya’mawr-euq~mae.
\v 14 Khoernar-aq, nyiq siq bala 27 nan-anr, mirtsaq guicorni pyeuf-ir-euq~mae.
\s1 Noraq-euq Paeqzaq, Lawq-anr Nae Dovle-euq
\p
\v 15 Khoerngae, Miqyaer, Noraq-anr heulof-aer aernaeq-euq~mae:
\v 16 <<Nawr hawr-eu nawq naeq-aer jawr-eu nawq-euq miqzaq, nawq-euq zaqyo deuq hawr-eu nawq-euq keuqma deuq, lawq-anr nae dov-ir-awq.
\v 17 Nawq naeq-aer jawr-eu shiqshaq pi-awr yawdaef yawqjeq navluf: arjir deuq, jeqzaq deuq hawr-eu mirtsaq-euq khoertav joejoe-aer can-eu yawqjeq navluf, mirtsaq tanqkhawr-euq khoertav jawrbyan lar-awr, jeuqle ovle-eu uqtaf, mirtsaq tanqkhawr-euq khoertav myaqlar baerlar paq-aer dawqtawvluf, nawq naeq-aer sheuqdov lef-awq.>>
\v 18 Khoermirnae, Noraq naeq-aer aqyawf-euq zaqyo deuq, Noraq-euq miqzaq hawr-eu aqyawf-euq keuqma deuq yawqghaq navluf dovle-euq~mae.
\v 19 Jeqzaq kharngeur-eu jeq, joejoe-aer can-eu yawqjeq navluf, arjir dawqtawvluf hawr-eu mirtsaq-euq khoertav kharluv kharlav-eu jeq, aqyawf jeq aqyawf-aer lawq-anr nae dovle-euq~mae.
\s1 Noraq, Miqyaer-anr Lawrnaeq-euq
\p
\v 20 Khoernar-aq, Noraq, Ya’we Miqyaer-anr lawrnaeq-eu gharduq, lawrduq tiq tsanr tsov-awr jeqzaq yawshawr hawr-eu arjir yawshawr yawqjeq navluf-euq lafkhoer nae tiqdeuq nyaef-awr, lawrduq-euq khoertav dzanpuiv-awr lawr-eu jeq lawr-euq~mae.
\v 21 Khoernar-aq, Ya’we Miqyaer yawsaf yawsaw khoer-anr baeflaf ngae, Ya’we Miqyaer, aqyawf-euq nuima lafkhoer heulof-aer aer-eu mae, <<Tsawrhaq zaq-aq, zaq-anr ngae nae, nuima-euq lafkhoer yawdoer jeq taef-aer sharnoeq-eu khawf, aqkar nar-aq, tsawrhaq zaq-euq baqda nae ngar, mirtsaq tanqkhawr-anr yaqkhaer maqpar yaq-aer, ngaq nae yawdaef khardaef-eu jeq-anr lavcawv-euq lof-aer maqpar lavcawv naeq~ma.
\b
\q1
\v 22 <<Mirtsaq heusiq kharjav-eu khoerkeuvni, siqyoeq kayamq hawr-eu yaeqyamq,
\q1 Yawtsaef hawr-eu yawlmr, tsanqgav hawr-eu jawrla,
\q1 Uqcif hawr-eu nan’ghanr aqmyanluf jav-eu maqtsaev-ir-ar.>>
\b
\c 9
\s1 Miqyaer, Noraq-anr Dawq Ngaeqghae Naeq-euq
\p
\v 1 Khoernar-aq, Miqyaer, Noraq hawr-eu aqyawf-euq zaqyo deuq-anr, dawq ngaeqghae naeq ngae, heulof-aer aer-eu~mae: <<Jeuqle ovle-awr myaqlar baerlar-eu lafkhoer, mirtsaq-euq khoertav jawrbyan jir-awq.
\v 2 Mirtsaq-euq khoertav yawdaef khardaef-eu jeqzaq hawr-eu mqtav zaw-eu arjir kharngeur-eu jeq, mirtsaq-euq khoertav luvlav kharmr-eu jeq hawr-eu iqmalavshav-euq ngaqshaq ngaqder dawqtawvluf khawf, nawmaf-anr guv-awr guvdzuqdzuq~taef-a. Heudeuq dawqtawvluf, nawmaf-euq aqlaf-anr bifnaeqjir taq-euq~ma.
\v 3 Luvlav mrnya-eu yawdaef jeq dawqtawvluf, nawmaf-euq dzaq-eu jeq pyeufnya~taef-a. Sanqlanq ghawqdar yawnyoer dzaqnya-eu lof-aer, ngar, nawmaf-anr dawqtawvluf bif-euq~ma.
\v 4 Aerkhawf, nawmaf-aq, daef-eu jeq anr-eu shaqjir taqdzaq. Daef-eu jeq aer-eu khoer-aq shiq~mae.
\v 5 Ngar, nawmaf-euq daef-eu shiq-anr aqdir cawkhof~ma. Jeqzaq yawqjeq navluf-euq aqlaf-anr nae shiq-euq arpoeq cawkhof~ma. Ngar, yawqha-euq maernmr yawqghaq navluf-euq aqlaf-anr nae khawf, tsawrhaq-euq daef-eu jeq cawkhof~ma.
\b
\q1
\v 6 <<Tsawrhaq-euq shiq khar lavdov-euq tsawrhaq-aq, aqyawf-euq shiq khawf,
\q1 Aqcawq nae yabi lavdov~taef-a.
\q1 Aqjeq mirnae aernar-aq, Miqyaer, tsawrhaq-anr bae ngae,
\q1 Aqyawf-euq shaevdzeuf-anr durni bae-euq~mae.
\q1
\v 7 Nawmaf, jeuqle ovle-awr myaqlar baerlar~taef-a.
\q1 Mirtsaq-euq khoertav jawrbyanni myaqlar baerlar luf-ur!>>
\b
\s1 Miqyaer, Noraq-anr Dawqma Sarjax Dzaq-euq
\p
\v 8 Khoerngae, Miqyaer, Noraq naeq-aer jawr-eu aqyawf-euq zaqyo deuq-anr heulof-aer aernaeq-euq~mae:
\v 9 <<Hawsher-eq, ngar, nawmaf hawr-eu aqkar daefle-eu nawmaf-euq zaqdeuq uvdeuq naeq-aer, dawqma sarjax dzaq-eu~ma.
\v 10 Khoeruqtaf, nawmaf naeq-aer jawr-eu yawdaef jeq: arjir, cunya-eu jeqzaq hawr-eu nawmaf naeq-aer kharjawr-eu bawrtsanq-euq jeqzaq, lawq-anr nae khar dovle-euq mirtsaq-euq khoertav-euq yawdaef jeq yawqjeq navluf naeq-aer ngar dawqma sarjax dzaq-eu~ma.
\v 11 Aqkar nar-aq, ircuf nae shiqshaq piluf-eu kharngeur-eu jeq-anr, tiqjawr-iq maqpar bi danqpymq saefjir~ma. Ircuf bi danqpymq lar-awr nae khawf, mirtsaq-anr maqpar lavcawv ma laer ngar, nawmaf naeq-aer dawqma sarjax dzaq-eu~ma.>>
\p
\v 12 Khoerngae, Miqyaer heulof-aer aer-eu~mae: <<Ngar, nawmaf hawr-eu heugar nawmaf naeq-aer jawr-eu yawdaef khardaef-eu jeq naeq-aer, dawqma sarjax dzaq-awr, li-eu maqbawni tiqzir sair tiqzir bisiq bimawr-eu jeq bijav~ma.
\v 13 Ngar, mqdmr yawkaq-anr arderlerkhan bijav~ma. Khoer-aq, ngar, mirtsaq naeq-aer dzaqtaq-euq dawqma sarjax-anr bisiq bimawr-eu jeq pyeuf~taef-a.
\v 14 Ngar, mqdmr, mirtsaq-anr bi joeshmr ngae, mqdmr yawkaq-anr arderlerkhan bi khanle-eu gar ya’mawr~taef-a.
\v 15 Khoerngae, ngaq nae nawmaf hawr-eu shiqshaq khar piluf-eu baetaq-euq yawdaef jeq naeq-aer dawqma sarjax dzaqtaq-euq gar, ngar noeqkeuv-awr shiqshaq khar piluf-eu jeq-anr lavcawv-eu~laer, ircuf maqpar bi danqpymqlar~ma.
\v 16 Arderlerkhan, mqdmr yawkaq-anr khan-eu gar ngar ya’mawr ngae, mirtsaq-euq khoertav jawr-eu shiqshaq khar piluf-eu baetaq-euq yawdaef jeq naeq-aer, Miqyaer pyeuf-eu ngar aertsaev taq-euq, mqmaq maqbyav yarzir-euq dawqma sarjax-anr noeqkeuv~ma.>>
\v 17 Miqyaer, Noraq-anr aernaeq-eu, <<Heu-aq, ngar hawr-eu mirtsaq-euq khoertav jawr-eu shiqshaq khar piluf-eu jeq naeq-aer, dawqma sarjax dzaqtaq-euq bisiq bimawr-eu jeq pyeuf-eu~ma.>>
\s1 Kaqnaq-anr Yaqkhaer Yaq-euq
\p
\v 18 Lawq-anr nae dovle-euq Noraq-euq zaqyo deuq-aq, Sheqmav, Haqmav hawr-eu Yaqpaev~mae. Haqmav-aq, Kaqnaq-euq aqda~mae.
\v 19 Heu smr ghaq-aq, Noraq-euq zaqyo~mae. Mirtsaq doeni jawrbyav taq-euq tsawrhaq-aq, aqyawf maf-anr nae jeuqle ovle-euq~mae.
\p
\v 20 Khoerngae, Noraq-aq, myawqyar mrdzaq-eu tsawrhaq pyeuflar-awr, aqgaf yarkmr tiq kawq mrdanq bae-euq~mae.
\v 21 Noraq, aqgaf jirbaq dawryaef-awr, aqyawf-euq saeqghawv-euq lafkhoer nermyawvni ga-euq~mae.
\v 22 Khoerngae, Kaqnaq-euq aqda Haqmav, aqyawf-euq aqda nermyawvni ga-eu gar ya’mawr ngae, lafnyir jawr-eu aqyawf-euq maernmr nyiq ghaq-anr aernaeq-euq~mae.
\v 23 Khoerngae, Sheqmav hawr-eu Yaqpaev maeqtsoeq tiq kanr yur-awr, aqyawf nyaf-euq bafpu-anr dzaeceuq-awr, narkhan paw nae cancan-aer urler-awr, aqyawf nyaf-euq aqda nermyawvni ga-eu gar maeqtsoeq tsanrkaq naeq-euq~mae. Aqyawf nyaf-euq myavpyawq yawqpawyawq pyawrluf-eu mirnae, yawqha-euq aqda nermyawvni galuf-eu gar maq hawmawr-aq.
\p
\v 24 Noraq, aqgaf jirbaq dawryaef-euq beurlar ngae, zaqyo aqghanr ghaq nae aqyawf-anr janrnaeq-euq garkawv yasiq-euq~mae.
\v 25 Khoerngae, aqyawf aer-eu,
\b
\q1 <<Kaqnaq-aq, yaqkhaer yaq-eu gar yadaq~taef-a.
\q1 Aqyawf-euq maernmr deuq-euq zaqkhav-euq zaqkhav geuf~luf-ur.>>
\p
\v 26 Khoernar-aq, aqyawf paraer-eu,
\b
\q1 <<Sheqmav-euq Miqyaer, Ya’we Miqyaer-anr jaceuq~ma.
\q1 Kaqnaq-aq, Sheqmav-euq zaqkhav geuf luf-ur!
\q1
\v 27 Miqyaer, Yaqpaev-euq mirtsaq bi jer-ir-awr,
\q1 Miqyaer, Sheqmav-euq saeqghawv-euq lafkhoer jawr luf-ur!
\q1 Kaqnaq-aq, Yaqpaev-euq zaqkhav khawf geuf~luf-ur.>>
\b
\p
\v 28 Noraq-aq, ircuf danqpymq ghaq-euq mirtsa 350 khof pardaef-euq~mae.
\v 29 Khoermirnae, Noraq-aq, arnan aryamq dawqtawvluf 950 khof daef-awr shir-euq~mae.
\c 10
\s1 Noraq-euq Zaqdeuq Uvdeuq
\p
\v 1 Heu-aq, Noraq-euq zaqyo: Sheqmav, Haqmav hawr-eu Yaqpaev-euq tsuifga~mae. Ircuf danqpymq-euq dzeur-euq nar-aq, aqyawfmaf, zaqyo jawrle-euq~mae.
\s2 Yaqpaev-euq Zaqyo Deuq
\r 1Zg 1:5-7
\p
\v 2 Yaqpaev-euq zaqyo deuq-aq: Goqmeuq, Maqgorgav, Maqdair, Yaqbaq, Turbaqlar, Meqshaev hawr-eu Tirlav~mae.
\v 3 Goqmeuq-euq zaqyo deuq-aq: Aqshargeqnav, Lirpaqtav hawr-eu Toqgarmaq~mae.
\v 4 Yaqbaq-euq zaqyo deuq-aq: Erlirshaq, Taqshiq, Kiqtiv hawr-eu Doqdarniq~mae.
\v 5 Tsawrhaq heudeuq-euq zaqdeuq uvdeuq-anr nae irjawlanr-euq tsawrhaq deuq, yawqha-euq mirtsaq-anr jawrbyan ghae-euq~mae. Aqyawfmaf dawqtawvluf, yawqha-euq dawqngaeq dawqbav jav-awr, yawqha-euq tsawrpaq tsawrca gm-awr, yawqha-euq tsawrjeuq tsawrca baw-eu~mae.
\s2 Haqmav-euq Zaqyo Deuq
\r 1Zg 1:8-16
\p
\v 6 Haqmav-euq zaqyo deuq-aq: Kurshav, Mirzaqleq\f + \fr 10:6 \fk Mirzaqleq\ft : Heudawq-aq, Irjirtuv laer khawf zmqtaq-euq~mae.\f*, Purtav hawr-eu Kaqnaq~mae.
\v 7 Kurshav-euq zaqyo deuq-aq: Seqbar, Haqbirlaq, Saqbaqtan, Laqmaq hawr-eu Saqteqkaq~mae. Laqmaq-euq zaqyo-aq, Sheqba hawr-eu Deqdan~mae.
\p
\v 8 Kurshav-euq ovnae Niqlordav~mae. Aqyawf-aq, ardanq bae-awr nae mirtsaq-euq khoertav, ghaq zawr khav-eu tiq ghaq pyeuflar-euq~mae.
\v 9 Aqyawf-aq, Ya’we Miqyaer-euq maeqshi shaqtae zawr taenya-eu tiq ghaq~mae. Khoermirnae, aqcawq, <<Niqlordav lof-aer, Ya’we Miqyaer-euq maeqshi shaqtae zawr taenya-eu>> laer dawqdaq daq-eu~mae.
\v 10 Aqyawf uvlanr-eu mirkhanq-aq, Shiqnar mirtsaq-anr jav-eu meuq heudeuq-anr nae danq bae-euq~mae: Baqburloq meuq, Erlaev meuq, Aqkav meuq hawr-eu Karneq meuq~mae.
\v 11 Khoergar nae nar-aq, aqyawf, Aqshurliv mirkhanq paw le-awr, Nirnaqbeq meuq, Leqhorboriv meuq, Kaqlaq meuq,
\v 12 Nirnaqbeq meuq hawr-eu meuq-euq uqdzan Kaqlaq meuq yawkaq-anr jav-eu Leqseq meuq, heudeuq-anr teq-euq~mae.
\p
\v 13 Mirzaqleq-euq ovnae-aq: Lurdav tsawrjeuq, Aqnamq tsawrjeuq, Leqharbiq tsawrjeuq, Naqpaqtur tsawrjeuq,
\v 14 Paqdaqlur tsawrjeuq, Kaqsaqlur tsawrjeuq hawr-eu Kaqtawrleq tsawrjeuq~mae. Pirlirtiv tsawrjeuq-aq, Kaqsaqlur-anr nae jeuqle ovle-euq~mae.
\p
\v 15 Kaqnaq-euq ovnae-aq, huqbaw ghaq-aq Sirdoq~mae. Khoernar-aq, Heqtav,
\v 16 Yeqbur, Aqmorliv, Giqgarshiv,
\v 17 Hiqbir, Aqkiv, Sirniv,
\v 18 Arbaqdiv, Zeqmaqliv hawr-eu Haqmaqtiv. Arnan-aq, Kaqnaq tsawrpaq tsawrca heudeuq jawrkhawq ghae-euq~mae.
\v 19 Kaqnaq-euq mirkaq-aq, Sirdoq meuq-anr nae Gerlar meuq-euq garma cawcaw-aer, Gaqzaq meuq-anr keuvni hawr-eu Sordoq meuq, Gormorlav meuq, Aqdaqmaq meuq, Zeqboriq meuq-euq garma cawcaw-aer, Laqshaq meuq-anr keuvni~mae.
\v 20 Heudeuq-aq, yawqha-euq tsawrpaq tsawrca, yawqha-euq dawqngaeq dawqbav, yawqha-euq mirtsaq hawr-eu yawqha-euq tsawrjeuq tsawrca-anr tsaq-eu Haqmav-euq zaqyo deuq~mae.
\s2 Sheqmav-euq Zaqyo Deuq
\r 1Zg 1:17-23
\p
\v 21 Sheqmav-euq ovnae khawf, zaq jawrle-euq~mae. Yaqpaev-euq ardov Sheqmav-aq, Eqbeur tsawrjeuq-euq zaqdeuq uvdeuq dawqtawv luf-euq aqda yawdzanr~mae.
\v 22 Sheqmav-euq zaqyo deuq-aq: Erlamq, Aqshur, Aqpaqsav, Lurdav, Aqlam~mae.
\v 23 Aqlam-euq zaqyo deuq-aq: Urzav, Hurlav, Geqteur, Maqshav~mae.
\v 24 Aqpaqsav-euq ovnae-aq, Sheqlav~mae. Sheqlav-euq ovnae-aq, Eqbeur~mae.
\v 25 Eqbeur-euq ovnae zaqyo nyiq ghaq jawrle-awr, tiq ghaq-anr Peqlaev laer myanrnaeq-euq~mae. Aqjeq mirnae aernar-aq, khoerngae yamq-anr, mirtsaq birpav luf-eu~mae. Peqlaev-euq aqnyir-anr Yortaq laer kur-eu~mae.
\v 26 Yortaq-euq ovnae-aq: Armordav, Sheqlev, Haqzarmarbev, Yeqlanq,
\v 27 Haqdorlamq, Urzaqlar, Dirkaqlar,
\v 28 Orbaqlar, Aqbirmeqlar, Sheqba,
\v 29 Orpir, Haqbirlaq hawr-eu Yorbaq, heudeuq dawqtawvluf Yortaq-euq zaqyo deuq~mae.
\v 30 Aqyawf maf-euq jawrkhanq-aq, Meqshaq meuq-anr nae nanrma dovkhaeq-euq gawqjawq-euq lafkhoer jav-eu Seqpaq meuq cawcaw-aer~mae.
\v 31 Heudeuq-aq, yawqha-euq tsawrpaq tsawrca, yawqha-euq dawqngaeq dawqbav, yawqha-euq mirtsaq hawr-eu yawqha-euq tsawrjeuq tsawrca-anr tsaq-eu Sheqmav-euq zaqyo deuq~mae.
\p
\v 32 Heudeuq-aq, Noraq-euq zaqyo-euq tsawrpaq tsawrca, aqyawf tsuif aqyawf-aer, aqyawf tsawrjeuq aqyawf-aer~mae. Ircuf danqpymq dzeur-euq nar-aq, tsawrhaq heudeuq-anr nae, tsawrjeuq tsawrca, mirtsaq-euq khoertav jawrbyan ghae-euq~mae.
\c 11
\s1 Baqburloq Nymrgorma
\p
\v 1 Khoerngae, mirtsaq-euq khoertav kharjawr-eu tsawrhaq dawqbav tiq jeq taef-aer bav-awr, dawq tiq jeq taef-aer ngaeq-eu~mae.
\v 2 Aqyawfmaf, nanrma dovkhaeq paw nae garma dov-ir luf ngae, Shiqnar mirtsaq-anr daega tiq tsanr irmawr-awr, khoergar jawrduq dan-euq~mae.
\v 3 Aqyawfmaf tiqghaq tirghaq aer-eu, <<Lar-awq, aqduimaf tsaqbyav taev-awr, yawmuiq-aer puivghanr kar-eur.>> Khoermirnae, aqyawfmaf, khaqlo-euq danzar tsaqbyav geuf-awr, luboeq-euq danzar tsirnav yawtawr geuf-euq~mae.
\v 4 Khoernar-aq, aqyawfmaf aer-eu, <<Aqdui, mirtsaq-euq khoertav doeni maqya jawrghawq maqya jawrbyav-eu gharduq, lar-awq, aqduimaf, meuq tiq meuq teq-awr, mq-anr tuv-eu nymrgorma tiq nymr tsov-awr, aqdui-euq tsawrmyanr dovni mr kar-eur.>>
\p
\v 5 Khoerngae, Ya’we Miqyaer zafka le-awr, tsawrhaqzaq nae teq-euq meuq-anr hawr-eu aqyawfmaf nae tsov-euq nymrgorma-anr hawle-euq~mae.
\v 6 Khoerngae, Ya’we Miqyaer aer-eu, <<Hawsher-eq! Aqyawfmaf, tsawrhaq tiq jeuq taef-aer pyeuf-awr, dawq tiq jeq taef-aer ngaeq-eu mirnae, heu-aq aqyawfmaf mr-eu ardanq bae-eu taef~nga. Aqkar, aqyawfmaf mrmawf nya laer khar noeqmawr taq-euq jeq, maq mrpyeuf nya-eu tiqjeq-iq maqpar jav-eu~ngar-a.
\v 7 Dzawq, aqdui irka-awr, aqyawfmaf tiqghaq tirghaq ngaeq-eu dawq maqbi ghovshawnya ni bipyeuf-ir-eu gharduq, khoergar aqyawf maf-euq dawqbav-anr lavbanq lavlanr\f + \fr 11:7 \fk Lavbanq lavlanr\ft : Heqbyaer-euq dawq-aq, lavkeuq lavso-eu maqngeur nar-aq yurkeuq yurso-eu laer aermawf-eu~mae.\f* naeq-ir kar-eur.>>
\v 8 Khoernar-aq, Ya’we Miqyaer nae aqyawf maf-anr khoergar nae mirtsaq-euq khoertav doeni bi jawrbyav-ir jir-awr, aqyawfmaf, meuq khoermeuq maqpar teqni byaer-euq~mae.
\v 9 Ya’we Miqyaer nae mirtsaq-euq khoertav kharjawr-eu tsawrhaq zaq-euq dawq-anr lavbanq lavlanr naeq-euq mirnae, jawrduq khoertsanr-anr <Baqburloq> laer myanrnaeq-euq~mae. Khoergar-anr nae, Ya’we Miqyaer, aqyawf maf-anr mirtsaq-euq khoertav doeni bi jawrbyav ghae jir-euq~mae.
\s1 Sheqmav-euq Zaqdeuq Uvdeuq
\r 1Zg 1:17-23
\p
\v 10 Heu-aq, Sheqmav-euq tsuifga~mae. Ircuf danqpymq ghaq-awr nyiq khof byanlar ngae, Sheqmav 100 khof khawv-awr, Aqpaqsav jawrle-euq~mae.
\v 11 Sheqmav-aq, Aqpaqsav jawrle-euq nar-aq 500 khof daef-awr, zaqmiq zaqyo nuideuq khawf par jawrle-euq~mae.
\p
\v 12 Aqpaqsav 35 khof khawv ngae, Sheqlav jawrle-euq~mae.
\v 13 Aqpaqsav-aq, Sheqlav jawrle-euq nar-aq 403 khof daef-awr, zaqmiq zaqyo nuideuq khawf par jawrle-euq~mae.
\p
\v 14 Sheqlav 30 khof khawv ngae, Eqbeur jawrle-euq~mae.
\v 15 Sheqlav-aq, Eqbeur jawrle-euq nar-aq 403 khof daef-awr, zaqmiq zaqyo nuideuq khawf par jawrle-euq~mae.
\p
\v 16 Eqbeur 34 khof khawv ngae, Peqlaev jawrle-euq~mae.
\v 17 Eqbeur-aq, Peqlaev jawrle-euq nar-aq 430 khof daef-awr, zaqmiq zaqyo nuideuq khawf par jawrle-euq~mae.
\p
\v 18 Peqlaev 30 khof khawv ngae, Laqgawr jawrle-euq~mae.
\v 19 Peqlaev-aq, Laqgawr jawrle-euq nar-aq 209 khof daef-awr, zaqmiq zaqyo nuideuq khawf par jawrle-euq~mae.
\p
\v 20 Laqgawr 32 khof khawv ngae, Seqlur jawrle-euq~mae.
\v 21 Laqgawr-aq, Seqlur jawrle-euq nar-aq 207 khof daef-awr, zaqmiq zaqyo nuideuq khawf par jawrle-euq~mae.
\p
\v 22 Seqlur 30 khof khawv ngae, Naqhor jawrle-euq~mae.
\v 23 Seqlur-aq, Naqhor jawrle-euq nar-aq 200 khof daef-awr, zaqmiq zaqyo nuideuq khawf par jawrle-euq~mae.
\p
\v 24 Naqhor 29 khof khawv ngae, Teqlav jawrle-euq~mae.
\v 25 Naqhor-aq, Teqlav jawrle-euq nar-aq 119 khof daef-awr, zaqmiq zaqyo nuideuq khawf par jawrle-euq~mae.
\p
\v 26 Teqlav 70 khof khawv ngae, Aqbyaq, Naqhor hawr-eu Haqlav jawrle-euq~mae.
\s1 Teqlav-euq Zaqdeuq Uvdeuq
\p
\v 27 Heu-aq, Teqlav-euq tsuifga~mae. Teqlav-anr nae Aqbyaq, Naqhor hawr-eu Haqlav jawrle-euq~mae. Haqlav-anr nae Lortav jawrle-euq~mae.
\v 28 Haqlav-aq, aqyawf daefle-euq mirtsaq, Kaqlaqdaer tsawrhaq-euq Urlav meuq-anr, aqyawf-euq aqda Teqlav-euq jeqhu nae shir-euq~mae.
\v 29 Aqbyaq hawr-eu Naqhor nyiq ghaqluf miqzaq sheuq-euq~mae. Aqbyaq-euq miqzaq-euq tsawrmyanr-aq Saqlaer laer kur-awr, Naqhor-euq miqzaq-euq tsawrmyanr-aq Haqlav-euq zaqmiq Mirlaqka~mae. Haqlav-aq, Mirlaqka hawr-eu Irsaqkan-euq aqda~mae.
\v 30 Saqlaer-aq, maqbaw aqma mirnae zaq maqjawr-a.
\p
\v 31 Khoerngae, Teqlav, aqyawf-euq zaqyo Aqbyaq, aqyawf-euq oeqpaq, Haqlav-euq zaqyo Lortav hawr-eu aqyawf-euq keuqma aqyawf-euq zaqyo Aqbyaq-euq miqzaq Saqlaer sheuq-awr, Kaqlaqdaer tsawrhaq-euq Urlav meuq-anr nae dov-ir-awr, Kaqnaq mirtsaq-anr le-eu laer le-euq~mae. Aerkhawf, aqyawfmaf, Haqlav meuq-anr lekeuv ngae, khoergar jawr-euq~mae.
\v 32 Teqlav-aq 205 khof khawv ngae, Haqlav meuq-anr shir-euq~mae.
\c 12
\s1 Miqyaer, Aqbyaq-anr Sarjax Dzaq-euq
\p
\v 1 Khoerngae, Ya’we Miqyaer, Aqbyaq-anr heulof-aer aernaeq-euq~mae:
\b
\q1 <<Nawq-euq mirtsaq,
\q1 Nawq-euq aqyuif aqnyir
\q1 Hawr-eu nawqda-euq nymr-anr byaerdzae yaf-awr,
\q1 Ngar, nawq-anr toeqmaeq-eu laer ghae-eu mirtsaq-anr ir-awq.
\q1
\v 2 Ngar, nawq-anr tsawrjeuq jeuqma bi pyeuflar~ma.
\q1 Ngar, nawq-anr guiqlanq bif-awr,
\q1 Ngar, nawq-anr tsawrmyanr bidov~ma.
\q1 Aqcawq khawf, nawq-euq baqda nae guiqlanq za~taef-a.
\q1
\v 3 Nawq-anr dawq ngaeqghae naeq-eu tsawrhaq-anr, ngar guiqlanq bif-awr;
\q1 Nawq-anr yaqkhaer yaq-eu tsawrhaq-anr, ngar yaqkhaer yaqnaeq~ma.
\q1 Mirtsaq-euq khoertav jawr-eu tsawrpaq tsawrca dawqtawvluf,
\q1 Nawq-euq baqda nae guiqlanq za~taef-a.>>
\b
\p
\v 4 Khoernar-aq, Aqbyaq-aq, Ya’we Miqyaer nae aqyawf-anr aernaeq-euq lof-aer dov-ir-euq~mae. Lortav khawf aqyawf naeq-aer ir-euq~mae. Aqbyaq, Haqlav meuq-anr nae dov-ir ngae 75 khof khawv-eu~mae.
\v 5 Khoerngae, Aqbyaq-aq, aqyawf-euq miqzaq Saqlaer hawr-eu aqyawf-euq aqdur Lortav-anr sheuq-awr, Haqlav meuq-anr jawr ngae, aqyawfmaf nae mrjav-euq pyurshuir myawqganq dawqtawvluf yur-awr, lanqlar-euq tsawrhaq dawqtawvluf sheuq-awr dov-ir-awr nae, Kaqnaq mirtsaq-anr irghae-euq~mae. Khoernar-aq, aqyawfmaf, Kaqnaq mirtsaq-anr irkeuv-euq~mae.
\v 6 Aqbyaq, mirtsaq khoertsanr-anr nae irtsaev ghae-awr, Sheqkmq meuq-euq jawrduq tiq tsanr-euq dawqpae jav-eu Morleq-euq arbawr bawrma-anr irkeuv-euq~mae. Khoerngae yamq-anr, mirtsaq khoertsanr-anr Kaqnaq tsawrjeuq jawrluf-eu~mae.
\p
\v 7 Khoerngae, Ya’we Miqyaer, Aqbyaq jawr-eu gar dovle-awr aer-eu, <<Ngar, nawq-euq aryoeq-anr mirtsaq heutsanr bifnaeq~ma.>> Khoernar-aq, Aqbyaq, aqyawf jawr-eu gar dovle-euq Ya’we Miqyaer-euq gharduq khoergar lawrduq tiq tsanr tsov-euq~mae.
\v 8 Khoergar nae nar-aq, Beqdeqlar meuq-euq nanrma dovkhaeq paw jav-eu gawqjawq-anr jawrle-euq~mae. Khoergar, aqyawf saeqghawv ghawv-euq~mae. Nanrma gakhaeq paw-aq, Beqdeqlar meuq, nanrma dovkhaeq paw-aq, Aqir meuq~mae. Aqyawf khoergar khawf, Ya’we Miqyaer-euq gharduq lawrduq tiq tsanr tsov-awr, Ya’we Miqyaer-euq tsawrmyanr-anr kur-euq~mae.
\v 9 Khoernar-aq, Aqbyaq dov-ir-awr, tiqgar sair tiqgar pawrpawr-aer Neqger\f + \fr 12:9 \fk Neqger\ft : Heqbyaer-euq dawq-aq, lafov paw laer aermawf-eu~mae. Heu-aq, Kaqnaq mirtsaq-euq lafov paw jav-eu tsanr-anr aermawf-eu~mae. \f*-anr irghae-euq~mae.
\s1 Aqbyaq, Irjirtuv-anr Ir-euq
\p
\v 10 Khoerngae, mirtsaq khoertsanr-anr maef-awr shuf-eu jeq keuvle-euq~mae. Mirtsaq khoertsanr-anr maef-awr shuf-eu jeq khoer kan duidui-eu mirnae, Aqbyaq, Irjirtuv-anr irka ghae-awr, khoergar tiqkhaeq jawr-ir-euq~mae.
\v 11 Irjirtuv-anr irur-eu dawqpae paelar ngae, Aqbyaq, aqyawf-euq miqzaq Saqlaer-anr heulof-aer aernaeq-euq~mae: <<Haeq, nawr-aq, arghaer muiq-eu zaqmiq aqbur tiq ghaq mae laer ngar siqnya~ma.
\v 12 Irjirtuv-euq tsawrhaq deuq, nawq-anr ya’mawr ngae, <Teughaq-aq, khoerghaq-euq miqzaq nga> laer aer-awr, aqyawfmaf, ngaq-anr saef-awr, nawq-anr-aq bi daefyaf~taef-a.
\v 13 Nawq-euq baqda nae, ngar maqya shir-aer, nawq-euq baqda nae ngar yawmuiq-aer yadaef yajawr ni, nawr, ngaq-euq dmrma le laer aer de-eq laer ngar, nawq-anr shar-eu~ma.>>
\p
\v 14 Khoernar-aq, Aqbyaq, Irjirtuv-anr irkeuv ngae, Irjirtuv tsawrhaq deuq zaqmiq aqbur khoerghaq arghaer zawr muiq-eu gar ya’mawr-euq~mae.
\v 15 Paqlawr-euq aqyuif deuq, aqyawf-anr mawr-awr, Paqlawr-euq maeqshi aqyawf-anr japoeq-euq~mae. Khoernar-aq, zaqmiq aqbur khoerghaq Paqlawr jawr-eu nymr-anr bi sheuqur lef-euq~mae.
\v 16 Zaqmiq aqbur khoerghaq-euq baqda nae Paqlawr, Aqbyaq-anr yawmuiq paq-aer janrnaeq-euq~mae. Aqbyaq-aq: yawr, mawrner, manqtanqlav aqbuq, aqli zaqkhav, aqbur zaqkhav, manq tanqlavma hawr-eu lawtaw za-euq~mae.
\p
\v 17 Aerkhawf, Aqbyaq-euq miqzaq Saqlaer-euq baqda nae, Paqlawr hawr-eu aqyawf-euq nymrkhanq-euq khoertav, Ya’we Miqyaer nae shaqzanq bi keuvle-euq~mae.
\v 18 Khoerngae, Paqlawr, Aqbyaq-anr kurlaf-awr aer-eu, <<Nawr, ngaq-anr aqjeq janrnaeq laf-euq~le? Nawr, ngaq-anr aqjeq mirnae, aqyawf, nawq-euq miqzaq le laer maq aernaeq laf-euq~le?
\v 19 Aqjeq mirnae nawr, <Teughaq-aq, ngaq-euq dmrma le> laer aer-euq~le? Ngar, aqyawf-anr sheuq-awr ngaq-euq miqzaq bigeuf-eu laer ghae-euq ma lawr. Haeq! Nawq-euq miqzaq heugar jawr-eu~ngar-a. Aqyawf-anr sheuq-awr dov-ir-awq.>>
\v 20 Khoernar-aq, Paqlawr, aqyawf-euq tsawrhaq-anr, Aqbyaq-euq garkawv dawq bif-euq~mae. Aqyawfmaf, Aqbyaq, aqyawf-euq miqzaq hawr-eu kharjav-eu dawqtawvluf yur-awr bidov-ir-euq~mae.
\c 13
\s1 Aqbyaq, Kaqnaq-anr Ghofler-euq
\p
\v 1 Khoerngae, Aqbyaq, aqyawf-euq miqzaq sheuq-awr aqyawf kharjav-eu dawqtawvluf yur-awr, Irjirtuv-anr nae Neqger-anr ghofdav ler-euq~mae. Lortav khawf, aqyawf naeq-aer le-euq~mae.
\v 2 Aqbyaq-aq, jeqzaq, pyur hawr-eu shuir zawr sanr-eu~mae.
\v 3 Aqyawf, Neqger-anr nae tiqgar sair tiqgar pawrpawr-aer, Beqdeqlar-anr ledav lef-euq~mae. Yawbae aqyawf nae saeqghawv ghawvhaw-euq Beqdeqlar meuq hawr-eu Aqir meuq yawkaq-anr jav-eu jawrduq-anr lekeuv-euq~mae.
\v 4 Jawrduq khoertsanr-aq, dzeurlaf ngae aqyawf nae lawrduq tsov-euq khoertsanr~mae. Khoergar, Aqbyaq, Ya’we Miqyaer-euq tsawrmyanr-anr kur-euq~mae.
\s1 Aqbyaq Hawr-eu Lortav Ghawq-ir-euq
\p
\v 5 Aqbyaq naeq-aer canluf-eu Lortav khawf, yawr hawr-eu mawrner jawr-awr, saeqghawv khawf baw-eu~mae.
\v 6 Aqnyaf uiqzaq-euq pyurshuir myawqganq ardzaeq-aer myaq-eu mirnae, tiqgar taef-aer maq jawrnya-aer, mirtsaq khoertsanr maq derlerni pyeuflar taq-euq~mae.
\v 7 Aqbyaq-euq jeqzaq bo-eu tsawrhaq deuq hawr-eu Lortav-euq jeqzaq bo-eu tsawrhaq deuq pyaerdzaq-eu~mae. Khoerngae yamq-anr, Kaqnaq tsawrhaq hawr-eu Peqlirziv tsawrhaq khawf, mirtsaq khoertsanr-anr jawrluf-eu~mae.
\p
\v 8 Khoerngae, Aqbyaq, Lortav-anr aernaeq-eu, <<Nawr hawr-eu ngar pyaerdzaq-eu jeq maqbi jav-aer, ngaq-euq jeqzaq bo-eu tsawrhaq hawr-eu nawq-euq jeqzaq bo-eu tsawrhaq deuq khawf pyaerdzaq-eu jeq taqbi jav. Aqjeq mirnae aernar-aq, arnyaf-aq tiqpaeqzaq taef~ma.
\v 9 Hawsher-eq! Mirtsaq dawqtawvluf, nawq-euq maeqshi javluf-eu maqngeur nga~lor? Nawr, ngaq-anr nae jawrghawq-ir-awq. Nawr, arcar paw ir nar-aq, ngar, armar paw ir~ma. Nawr armar paw ir nar-aq, ngar, arcar paw ir~ma.>>
\p
\v 10 Lortav, uqduq bafdir-awr, Yawrdaq lawrgawv-euq daega dawqtawv luf-anr nae Zorav meuq-anr keuvni cawcaw-aer ircuf javlof gar ya’mawr-euq~mae. Ya’we Miqyaer, Sordoq meuq hawr-eu Gormorlav meuq-anr maq lavcawv-euq siqkhoer, jawrduq khoertsanr-aq, Ya’we Miqyaer-euq yarkmr hawr-eu Irjirtuv mirtsaq-anr dur-eu~mae.
\v 11 Khoernar-aq, Lortav-aq, aqyawf-euq gharduq Yawrdaq lawrgawv-euq daega dawqtawv luf-anr tser-awr, nanrma dovkhaeq paw dov-ir-euq~mae. Khoernar-aq, aqnyaf uiqzaq tiqghaq tirghaq ghawq-euq~mae.
\v 12 Aqbyaq-aq, Kaqnaq mirtsaq-anr jawryaf-awr, Lortav-aq, daega-anr jav-eu meuqdeuq-anr jawr-ir-awr, Sordoq meuq-euq dawqpae saeqghawv ghawv-ir-euq~mae.
\v 13 Khoerngae yamq-anr, Sordoq meuq-euq lafkhoer jawr-eu tsawrhaq deuq-aq, Ya’we Miqyaer-euq maeqshi yawkhav-aer cawv-awr iqbax mr duidui luf-eu~mae.
\p
\v 14 Khoerngae, Lortav, Aqbyaq-anr nae ghawq-ir dzeur-euq nar-aq, Ya’we Miqyaer, Aqbyaq-anr heulof-aer aernaeq-euq~mae: <<Nawr jawrluf-eu gar nae uqduq bafdir-awr, dovkhaeq gakhaeq hawr-eu lafov laftav paw hawghae sher-eq!
\v 15 Nawr khar hawmawr luf-eu mirtsaq dawqtawvluf, mqmaq maqbyav yarzir, nawr hawr-eu nawq-euq zaqdeuq uvdeuq-euq mirtsaq bi pyeufni bifnaeq~ma.
\v 16 Ngar, nawq-euq zaqdeuq uvdeuq-anr mirtsaq-euq khaqlaer lof-aer bi myaqlar~ma. Tsawrhaq tiq ghaq, mirtsaq-euq khaqlaer-anr guijir coer-eu ngeur nar-aq, nawq-euq zaqdeuq uvdeuq-anr khawf guijircoer~taef-a.
\v 17 Nawr tur-awr, mirtsaq heutsanr-euq yawmanr, yawjer-aer candoe-ir-awq. Aqjeq mirnae aernar-aq, mirtsaq heu, ngar, nawq-anr bif~ma.>>
\p
\v 18 Khoernar-aq, Aqbyaq, saeqghawv pyav-awr, Heqbyoq meuq-euq lafkhoer jav-eu Mamqleq-euq arbawr bawrma deuq-euq dawqpae jawr-ir-euq~mae. Aqyawf khoergar, Ya’we Miqyaer-euq gharduq lawrduq tiq tsanr tsov-euq~mae.
\c 14
\s1 Lortav Bi Nyaefghae-euq
\p
\v 1 Khoerngae, Aqlaqpeqlar-aq, Shiqnar-euq sanqpaq geuf-awr; Aqliroq-aq, Erlaqsar-euq sanqpaq geuf-awr; Sheqdorlaqoqmeur-aq, Erlamq-euq sanqpaq geuf-awr; Tirdaq-aq, Goryiv-euq sanqpaq geufluf ngae,
\v 2 aqyawfmaf, Sordoq-euq sanqpaq Beqla; Gormorlav-euq sanqpaq Birshav; Aqdaqmaq-euq sanqpaq Shinaq; Zeqboriq-euq sanqpaq Sheqmerbeuq hawr-eu Berlaq-euq sanqpaq-anr guir deuv-euq mae (Berlaq-aq, Zorav-anr aermawf-eu mae).
\v 3 Sanqpaq heudeuq dawqtawvluf, Sirdmq ghaqlawq-anr uiqler gmler taq-euq~mae. Sirdmq ghaqlawq-aq Saqdeuf-euq iqmalavshav~mae.
\v 4 Aqyawfmaf, Sheqdorlaqoqmeur uvlanr-eu lafov 12 khof jawrbyan laf-awr, 13 khof byanlar ngae puiq-euq~mae.
\p
\v 5 Khoernar-aq, 14 khof byanlar ngae, Sheqdorlaqoqmeur hawr-eu aqyawf-euq paw pyawq-eu sanqpaq deuq oeka-awr, Aqsharteqlov Kaqnaiq meuq-anr jawr-eu Leqpariv tsawrjeuq hawr-eu Haqmav meuq-anr jawr-eu Zuqzmq tsawrjeuq, Shavbeq Kiqliraqtav meuq-euq daega-anr jawr-eu Ermiq tsawrjeuq-anr deuvle-awr,
\v 6 Seqir gawqjawq doeni jawr-eu Horliv tsawrjeuq-anr deuvle-awr, bawrtsanq bawrdanr-euq dawqpae jav-eu Erpaqlaq meuq-anr keuvni taekeuv ghae-euq~mae.
\v 7 Khoernar-aq, aqyawfmaf narkhan paw par ghoflar-awr Kaqdeqshav laer khawf kur-eu Eqmirshaqpar meuq-anr ir-awr, Aqmaqler tsawrjeuq-euq mirkhanq-anr hawr-eu Haqzeqzor Taqmar meuq-anr jawr-eu Aqmorliv tsawrjeuq-anr deuvle-euq~mae.
\p
\v 8 Khoernar-aq, Sordoq-euq sanqpaq, Gormorlav-euq sanqpaq, Aqdaqmaq-euq sanqpaq, Zeqboriq-euq sanqpaq hawr-eu Zorav laer khawf kur-eu Berlaq-euq sanqpaq-aq, Sirdmq ghaqlawq-anr dovle-euq~mae. Aqyawfmaf, heudeuq naeq-aer guir deuv-eu laer laeqhmq taq-euq~mae:
\v 9 Erlamq-euq sanqpaq Sheqdorlaqoqmeur, Gawriv-euq sanqpaq Tirdaq, Shiqnar-euq sanqpaq Aqlaqpeqlar, Erlaqsar-euq sanqpaq Aqliroq~mae. Heu-aq, sanqpaq oeq ghaq gmler-awr sanqpaq ngaq ghaq-anr guir deuv-eu laer ghae-eu~mae.
\v 10 Khoerngae, Sirdmq ghaqlawq-anr tsirnav yawtawr-euq duqkhanq ghawqmya ni jav-eu~mae. Sordoq-euq sanqpaq hawr-eu Gormorlav-euq sanqpaq caev-euq~mae. Caev-euq tsawrhaq tiqdeuq nav-aq, duqkhanq-anr ga’anr-awr, dzerlar-euq deuq-aq gawqjawq paw caevdav lef-awr caevdzeur-euq~mae.
\v 11 Khoerngae, sanqpaq khoer oeq ghaq nae, Sordoq meuq hawr-eu Gormorlav meuq-euq lafkhoer kharjav-eu pyurshuir myawqganq hawr-eu dzaqdzaq dawrdawr dawqtawvluf yurgeuf jir-awr dov-ir-euq~mae.
\v 12 Aqyawfmaf, Sordoq meuq-anr jawrluf-eu Aqbyaq-euq aqnyir-euq zaqyo Lortav-anr khawf nyaef-awr, Lortav-euq pyurshuir myawqganq khawf yurgeuf jir-awr dov-ir-euq~mae.
\s1 Aqbyaq, Lortav-anr Deuvkhof-euq
\p
\v 13 Khoerngae, caevdzeur-euq tsawrhaq tiq ghaq lar-awr, Heqbyaer tsawrhaq Aqbyaq jawr-eu gar, garkawv khoer tsafgaq lar-euq~mae. Khoerngae yamq-anr, Aqbyaq-aq, Aqmorliv tsawrhaq-euq Mamqleq-euq arbawr bawrma deuq-euq dawqpae jawrluf-eu~mae. Mamqleq, Ershaqkoq hawr-eu Aqneur-aq, maernmr pyeuf-eu~mae. Aqha smq maernmr-aq, Aqbyaq naeq-aer cawqghoer taq-euq~mae.
\v 14 Aqbyaq, aqyawf-euq aqyuif aqnyir Lortav-anr aqcawq nae bi nyaefghae-euq garkawv yagaq ngae, aqyawf-euq nymrkhanq-euq lafkhoer daefle-awr guir deuv-eu dzawnya taq-euq tsawrhaq 318 ghaq sheuq-awr, Daq meuq-anr keuvni taekeuv ghae-euq~mae.
\v 15 Khoerngae mir uqcif paw, aqyawf hawr-eu aqyawf-euq kuirlaf zaqkhav deuq naeq-aer armur birpav-awr aqyawf maf-anr deuvler-euq~mae. Khoernar-aq, Daqmaqsaer meuq-euq arcar pawpyawq-anr jav-eu Horbaq meuq-anr keuvni taekeuv-euq~mae.
\v 16 Khoermirnae, aqyawf, bi yurgeuf-euq pyurshuir myawqganq dawqtawvluf yurkhofjir laf-euq~mae. Aqyawf-euq aqyuif aqnyir Lortav-anr sheuqkhof laf-awr, Lortav-euq pyurshuir myawqganq yurkhof laf-euq uqtaf, bi nyaefghae-euq zaqmiq aqbur deuq hawr-eu tsawrhaq deuq khawf sheuqkhoflaf jir-euq~mae.
\s1 Aqbyaq Hawr-eu Meqlaqkirsaqdaev
\p
\v 17 Aqbyaq, Sheqdorlaqoqmeur hawr-eu sanqpaq nuideuq-anr guir deuvghaq-awr ghoflar-euq nar-aq, Sordoq-euq sanqpaq, Sanqpaq-euq Ghaqlawq laer khawf kur-eu Shavbeq ghaqlawq-anr oe-awr, aqyawf-anr dzoerle-euq~mae.
\p
\v 18 Khoerngae, Saqlaeq-euq sanqpaq Meqlaqkirsaqdaev, kaqmur hawr-eu aqgaf dzaruir yur-awr hale-euq~mae. Aqyawf-aq, Gor duidui-eu Miqyaer-euq pirma khawf pyeuf-eu~mae.
\v 19 Aqyawf, Aqbyaq-anr dawq ngaeqghae naeq-awr aer-eu,
\b
\q1 <<Mq hawr-eu mir-euq Yawsanr pyeuf-awr,
\q1 Gor duidui-eu Miqyaer,
\q1 Aqbyaq-anr guiqlanq bif luf-ur!
\q1
\v 20 Gor duidui-eu Miqyaer-anr jaceuq-awq!
\q1 Aqyawf, nawq-anr muir-eu tsawrhaq, nawq-euq aqlaf-euq lafkhoer a’naeq laf-euq~mae.>>
\b
\p Khoerngae, Aqbyaq, Meqlaqkirsaqdaev-anr dawqtawv luf-euq lafkhoer nae tserbymr tiqbymr bifnaeq-euq~mae.
\p
\v 21 Khoerngae, Sordoq-euq sanqpaq, Aqbyaq-anr aernaeq-eu, <<Nawr, ngaq-anr ngaq-euq tsawrhaq bi sheuqkhof naeqlaf-awr, pyurshuir myawqganq-aq nawr yurgeuf jir-awq.>>
\p
\v 22 Khoerngae, Aqbyaq, Sordoq sanqpaq-anr heulof-aer aerkhof naeq-euq~mae: <<Ngar, ngaq-euq aqlaf bafdir-awr, mq hawr-eu mir-euq Yawsanr pyeuf-awr, gor duidui-eu Miqyaer pyeuf-eu Ya’we Miqyaer-anr sarjax dzaqtaq-euq~ma.
\v 23 <Ngaq nae Aqbyaq-anr smrmuiq bi muiqlar-euq ma> laer nawr maqya aerpaq-aer, nawq-euq myawq laer aernar-aq, saqkanr tiq kanr taef-aer khawf, saeqnawv arcav tiq cav taef-aer khawf ngar maqyur.
\v 24 Aerkhawf, ngar-aq, zaqkhav deuq nae dzaq-euq khoerdeuq maqngeur nar-aq maqyur. Khoeruqtaf, ngaq naeq-aer ir-euq deuq Aqneur, Ershaqkoq hawr-eu Mamqleq-anr of-eu shaqbymr deuq-aq, aqyawfmaf yurghae luf-ur!>>
\c 15
\s1 Miqyaer, Aqbyaq-anr Dawqma Sarjax Dzaq-euq
\p
\v 1 Garkawv khoerdeuq dzeur-euq nar-aq, mawrle-eu lafkhoer, Ya’we Miqyaer-euq dawq, Aqbyaq-anr heulof-aer aer-eu, <<Aqbyaq-or, nawr taqguv. Ngar-aq, nawq-euq gharduq daeqdaqduq pyeuf-awr, zawr huiq-eu mrpoeq lafsawq khawf pyeuf-eu~ma.>>
\p
\v 2 Khoerngae, Aqbyaq aer-eu, <<Sanqpaq Miqyaer pyeuf-eu Ya’we Miqyaer-or, ngar, zaq maqjawr gar nae, nawr, ngaq-anr aqjeq bif-eu laer aer-eu~le? Ngaq-euq nymrkhanq-euq jeqbir za-eu laer ghae-eu ghaq-aq, Daqmaqsaer tsawrhaq Erlirzaq~mae.>>
\v 3 Khoernar-aq, Aqbyaq paraer-eu, <<Hawsher-eq, nawr, ngaq-anr zaq maqbi jawrle-euq mirnae, ngaq-euq nymrkhanq-euq lafkhoer daefle-euq tsawrhaq-aq, ngaq-euq jeqbir za-eu tsawrhaq yabi pyeuf-eu~mae.>>
\p
\v 4 Khoerngae, Ya’we Miqyaer-euq dawq, aqyawf jawr-eu gar keuvle-euq lafkhoer aer-eu, <<Nawq-euq jeqbir za-eu ghaq-aq, tsawrhaq teughaq maqngeur-a. Nawq-euq mawrdo-anr nae daefle-euq zaq taef-aer nawq-euq jeqbir za~taef-a.>>
\v 5 Khoernar-aq, Miqyaer, aqyawf-anr lafnyir paw sheuqdov ghae-awr aer-eu, <<Nawr, mq paw hawdav lef-awr, aqguir deuq-anr guihaw sher-eq! Guijircoer mir-a~lor?>> Khoerngae, Miqyaer, aqyawf-anr paraer-eu, <<Nawq-euq zaqdeuq uvdeuq khawf teulof-aer myaqlar~taef-a.>>
\p
\v 6 Khoerngae, Aqbyaq, Ya’we Miqyaer-anr jan-euq~mae. Ya’we Miqyaer, jan-eu jeq khoer-anr, Aqbyaq-euq gharduq tsaq-awr dawr-eu jeq laer sawxnaeq-euq~mae.
\p
\v 7 Khoernar-aq, Miqyaer, aqyawf-anr aernaeq-eu, <<Ngar, nawq-anr mirtsaq heutsanr nawq-euq jeqbir bipyeuf-eu~laer, Kaqlaqdaer tsawrhaq-euq Urlav meuq-anr nae nawq-anr sheuqdov laf-euq Ya’we Miqyaer~ma.>>
\p
\v 8 Khoerngae, Aqbyaq aer-eu, <<Ya’we Miqyaer pyeuf-eu Sanqpaq Miqyaer-or, mirtsaq heutsanr ngar za mae laer ngar aqjox-aer yasiq nmr-mq?>>
\p
\v 9 Khoerngae, Miqyaer, Aqbyaq-anr aernaeq-eu, <<Ngar jawr-eu gar, smr khof byanlar-euq mawrner mawrkhar tiq mawr, smr khof byanlar-euq cifmyaef cifkhar tiq mawr, smr khof byanlar-euq yawr aqbuq tiq mawr tsanrlaf-awr, khaqguq tiq mawr hawr-eu khaqkhoeqzaq tiq mawr laer nyaeflaf-awq.>>
\v 10 Khoermirnae, Aqbyaq, jeqzaq khoerdeuq dawqtawvluf tsanrlaf nyaeflaf-awr, yawqjeq navluf-anr nyiq pav lawpav-awr, khoerpav marpav-aer bijav-euq~mae. Aerkhawf, arjir deuq-anr-aq, nyiq pav maq deuvpav-aq.
\v 11 Jeqzaq yawshir khoerdeuq-euq shaqjir-euq khoertav jeqshir khaqdzer gadawfle ngae, Aqbyaq nae taedzae-euq~mae.
\p
\v 12 Nanrma ga’anr-ir luf ngae, Aqbyaq yufkhavbyov lef-euq~mae. Khoerngae, guvlar paq-aer ghae-eu jeq hawr-eu zanrtsui ni ghae-eu jeq, aqyawf-euq khoertav gadav lef-euq~mae.
\v 13 Khoerngae, Miqyaer, Aqbyaq-anr heulof-aer aernaeq-euq~mae: <<Nawr yawduq bawni siqnya-awq, nawq-euq zaqdeuq uvdeuq, aqcawq-euq mirkhanq-anr boermiq siqkhaq pyeuf-ir-awr, khoerkhanq-euq tsawrhaq-anr gar ya mrnaeq-eu uqtaf, khoerkhanq-euq tsawrhaq, aqyawf maf-anr 400 khof byanni khaeqnaeq khavnaeq~taef-a.
\v 14 Aerkhawf, aqyawfmaf nae zaqkhav geufnaeq-euq tsawrjeuq khoerjeuq-anr ngar yarkhaq darnaeq~ma. Arnan-aq, aqyawfmaf, pyurshuir myawqganq ghawqmya ni yur-awr, khoergar nae ya ghofdovlar~taef-a.
\v 15 Nawrghaq-aq, nawq-euq aqpoeq aqbawr deuq jawr-eu gar sarlaevni ya ghofler~taef-a. Nawr zirbaw zirza-awr, nawr tsawrmawq yawkhav-aer mawq-ir-awr nawr zir jir ngae, nawq-anr bafpanq naeqlaf~taef-a.
\v 16 Aerkhawf, oeq zir byanlar ngae, aqyawfmaf, mirkhanq heukhanq-anr ghofjawrlar~taef-a. Aqjeq mirnae aernar-aq, Aqmorliv tsawrjeuq nae mr-euq yawlaeq yawca maq byanlar-aq~siq.>>
\p
\v 17 Nanrma ga’anr ghaq-awr, mq zanr-ir ngae, hawsher-eq, miqkhoeq duluf-eu tsawqbym hawr-eu miqlmr dofluf-eu miqdof dovle-awr, deuvpav taq-euq shaqjir khoerdeuq-euq ghanrcae nae irtsaev ghae-euq~mae.
\v 18 Khoerngae nan-anr, Ya’we Miqyaer, Aqbyaq naeq-aer dawqma sarjax heulof-aer dzaq-euq~mae: <<Ngar, nawq-euq zaqdeuq uvdeuq-anr Irjirtuv lawrgawv-anr nae Urpaqlar lawrgawv gawvma-anr keuvni jav-eu mirtsaq heu bifdzeur-euq ma:
\v 19 Kaqniv tsawrhaq, Kaqneqziv tsawrhaq, Kaqmorniv tsawrhaq-euq mirtsaq,
\v 20 Heqtav tsawrhaq, Peqlirziv tsawrhaq, Leqpariv tsawrhaq-euq mirtsaq,
\v 21 Aqmorliv tsawrhaq, Kaqnaq tsawrhaq, Giqgarshiv tsawrhaq hawr-eu Yeqbur tsawrhaq-euq mirtsaq heudeuq~mae.>>
\c 16
\s1 Haqgaqlar Hawr-eu Irshaqmeqlar
\p
\v 1 Khoerngae, Aqbyaq-euq miqzaq Saqlaer, aqyawf-anr zaq tiqghaq-iq maq bawnaeq nya-aq. Saqlaer-aq, tsawrmyanr Haqgaqlar laer kur-eu, Irjirtuv tsawrhaq pyeuf-eu aqbur zaqkhav tiq ghaq jawr-eu~mae.
\v 2 Saqlaer, Aqbyaq-anr aernaeq-eu, <<Hawsher-eq! Ya’we Miqyaer, ngaq-anr zaq maqbi jawrle naeqlaf~nga. Nawr, ngaq-euq aqbur zaqkhav jawr-eu gar urler-awq. Tox-aer janr nar-aq, ngar, aqyawf-euq baqda nae zaq jawrle nya-eu baw-mr.>> Khoerngae, Aqbyaq, Saqlaer-euq tersar-anr narhaq-euq~mae.
\v 3 Khoernar-aq, Aqbyaq-euq miqzaq Saqlaer nae Irjirtuv-euq aqbur zaqkhav Haqgaqlar-anr sheuq-awr, aqyawf-euq khaqdzerzaq Aqbyaq-euq miqzaq bigeuf-euq~mae. Garkawv heukawv pyeuflar ngae, Aqbyaq-aq, Kaqnaq mirtsaq-anr jawr-eu 10 khof byanlar-euq~mae.
\v 4 Khoermirnae, Aqbyaq, Haqgaqlar jawr-eu gar urler-euq nar-aq, Haqgaqlar aqnyir piler-euq~mae. Haqgaqlar-aq, yawqha, zaq tsaevler-euq nya laer yasiq ngae, danq bae-awr aqyawf-euq nymrsanr aqma-anr hawteq naeq-euq~mae.
\p
\v 5 Khoerngae, Saqlaer, Aqbyaq-anr aernaeq-eu, <<Ngaq-euq yawbanq, nawq-euq khoertav bi keuvle-awq. Ngar, ngaq-euq aqbur zaqkhav, nawq-euq bawkhanr-anr bi urlar-euq~ma. Aerkhawf, yawqha, zaq tsaevler-euq nya laer yasiq ngae, ngaq-anr hawteq naeqlaf-eu~nga. Ya’we Miqyaer, nawr hawr-eu ngaq-euq yawkaq-anr yarkhaqdar luf-ur!>>
\p
\v 6 Khoerngae, Aqbyaq, Saqlaer-anr aernaeq-eu, <<Hawsher-eq! Nawq-euq aqbur zaqkhav teughaq-aq, nawq-euq aqlaf-euq lafkhoer anr-eu~mae. Nawr, aqyawf-anr aqjox-aer janrnaeq mawf-eu nya laer janrnaeq-awq.>> Khoernar-aq, Saqlaer, aqyawf-anr yawkhav-aer janrdoer naeq-euq~mae. Khoermirnae, aqyawf, Saqlaer-euq maeqshi maqjawrni caev-euq~mae.
\s1 Miqyaer, Haqgaqlar-anr Sarjax Dzaq-euq
\p
\v 7 Khoernar-aq, Shurlav-anr ir-eu garpaer, bawrtsanq bawrdanr-anr jav-eu ircuf-euq cuq tiq tsanr-euq dawqpae, Ya’we Miqyaer-euq mqtav ghaqkhaer, Haqgaqlar jawr-eu gar oemawr-euq~mae.
\v 8 Aqyawf aer-eu, <<Saqlaer-euq aqbur zaqkhav Haqgaqlar-or, nawr aqgar nae oe-awr, aqgar ir-eu laer ghae-eu~le?>>
\p Khoerngae, Haqgaqlar aer-eu, <<Ngar, ngaq-euq nymrsanr aqma Saqlaer-euq maeqshi maqjawrni caevbyov luf-eu~ma.>>
\p
\v 9 Khoerngae, Ya’we Miqyaer-euq mqtav ghaqkhaer, aqyawf-anr aernaeq-eu, <<Nawr, nawq-euq nymrsanr aqma jawr-eu gar ghofler-awr, aqyawf-euq lafov jawrler-awq.>>
\v 10 Ya’we Miqyaer-euq mqtav ghaqkhaer, Haqgaqlar-anr paraer-eu, <<Ngar, nawq-euq zaqdeuq uvdeuq-anr yawkhav-aer bimyaq bi baerlar-awr, tsawrhaq tiqghaq-iq maq guijir coer-ar.>>
\v 11 Khoerngae, Ya’we Miqyaer-euq mqtav ghaqkhaer, aqyawf-anr heulof-aer par aernaeq-euq~mae:
\b
\q1 <<Hawsher-eq, nymq-mr, nawr aqnyir piluf-eu~ngar-a.
\q1 Nawr, zaqyo tiq ghaq ciq~taef-a.
\q1 Nawr, aqyawf-anr Irshaqmeqlar laer ya myanrnaeq-eu~mae.
\q1 Aqjeq mirnae aernar-aq, Ya’we Miqyaer, nawr shaqzanq naf-eu gar yagaq-euq~mae.
\q1
\v 12 Aqyawf-aq, bawrtsanq-euq manqtanqlav lof-aer pyeuf~taef-a.
\q1 Aqyawf-euq aqlaf-aq, aqcawq yawqghaq navluf-anr muir-awr,
\q1 Aqcawq yawqghaq navluf-euq aqlaf khawf aqyawf-anr muir~taef-a.
\q1 Aqyawf-aq, aqyawf-euq aqyuif aqnyir deuq dawqtawv luf-anr nae dawrnaq-aer jawr~taef-a.>>
\b
\p
\v 13 Khoerngae, Haqgaqlar, aqyawf-anr dawq ngaeqcawq le-euq Ya’we Miqyaer-euq tsawrmyanr <<Nawr-aq, ngaq-anr hawmawr luf-eu Miqyaer>> laer kur-awr aer-eu, <<Heugar, ngar khawf ngaq-anr hawmawr luf-eu ghaq-anr ya’mawr-euq la~laq?>>
\v 14 Khoermirnae, landuq khoerduq-anr Beqlarhaiqlor\f + \fr 16:14 \fk Beqlarhaiqlor\ft : Heqbyaer-euq dawqtsuif-aq, ngaq-anr hawmawr-euq Daefluf-eu ghaq-euq landuq laer aermawf-eu~mae.\f* laer kur-euq~mae. Landuq khoerduq-aq, Kaqdeqshav meuq hawr-eu Beqlev meuq yawkaq-anr jav-eu~mae.
\p
\v 15 Khoermirnae, Haqgaqlar-aq, Aqbyaq-anr zaqyo tiq ghaq bawnaeq-euq~mae. Aqbyaq, Haqgaqlar nae baw-euq aqyawf-euq zaqyo khoerghaq-anr Irshaqmeqlar laer myanrnaeq-euq~mae.
\v 16 Haqgaqlar, Aqbyaq-anr Irshaqmeqlar bawnaeq ngae, Aqbyaq-aq 86 khof khawv-eu~mae.
\c 17
\s1 Aqbyaq-anr Aqbyaqhaq Laer Myanrpar Naeq-euq
\p
\v 1 Aqbyaq 99 khof khawv ngae, Ya’we Miqyaer, Aqbyaq jawr-eu gar dovle-awr aqyawf-anr aernaeq-eu, <<Ngar-aq, Baoq huiq-eu Miqyaer~ma. Nawr, ngaq-euq maeqshi can-awr, aerkhar maqza ni daef-awq.
\v 2 Khoernar-aq, ngar hawr-eu nawq-euq yawkaq, ngaq-euq dawqma sarjax dzaq-awr, nawq-anr nae yawkhav-aer bi myaqlar~ma.>>
\p
\v 3 Khoerngae, Aqbyaq, aqyawf-euq myavpyawq, mirtsa awbyav ghae-euq~mae. Khoerngae, Miqyaer, aqyawf-anr heulof-aer aernaeq-euq~mae:
\v 4 <<Hawsher-eq, ngar, nawq naeq-aer dawqma sarjax dzaq-euq~ma. Hawde-eq, nawr, tsawrjeuq ghawqmya jeuq-euq aqda yawdzanr pyeuflar~taef-a.
\v 5 Aqkar nar-aq, nawq-euq tsawrmyanr-aq, Aqbyaq\f + \fr 17:5 \fk Aqbyaq\ft : Heqbyaer-euq dawqtsuif-aq, <<Gor-eu aqda>> laer aermawf-eu~mae.\f* laer maqpar kur-aer, nawq-euq tsawrmyanr-aq, Aqbyaqhaq\f + \fr 17:5 \fk Aqbyaqhaq\ft : Heqbyaer-euq dawqtsuif-aq, <<Tsawrjeuq ghawqmya jeuq-euq aqda>> laer aermawf-eu~mae.\f* laer~mae. Aqjeq mirnae aernar-aq, ngar, nawq-anr tsawrjeuq ghawqmya jeuq-euq aqda yawdzanr bi pyeuflar~ma.
\v 6 Ngar, nawq-anr nae zaqdeuq ghawqmya ni bijeuq bi ovle~ma. Ngar, nawq-anr tsawrjeuq tsawrca deuq-euq aqda yawdzanr bi pyeuflar-awr, nawq-anr nae sanqpaq deuq bi dovle~ma.
\v 7 Ngar-aq, nawr hawr-eu aqkar daefle-eu nawq-euq zaqdeuq uvdeuq-euq Miqyaer pyeuf ma laer ngar, nawq naeq-aer hawr-eu aqkar daefle-eu nawq-euq zaqdeuq uvdeuq naeq-aer tiqzir sair tiqzir, mqmaq maqbyav yarzir-euq dawqma sarjax dzaq-eu~ma.
\v 8 Nymq-mr nawr boermiq siqkhaq lof-aer jawrluf-eu mirtsaq heu, nawr hawr-eu aqkar daefle-eu nawq-euq zaqdeuq uvdeuq-anr, ngar bifnaeq~ma. Kaqnaq mirtsaq dawqtawvluf heu, li-eu maqbaw-eu jeqbir bipyeuf-awr, ngar, aqyawf maf-euq Miqyaer pyeuf~ma.>>
\s1 Bawkhov Maeqdzaq Yaeqbae Bae-euq
\p
\v 9 Khoernar-aq, Miqyaer, Aqbyaqhaq-anr heulof-aer par aernaeq-euq~mae: <<Nawr hawr-eu aqkar daefle-eu nawq-euq zaqdeuq uvdeuq tiqzir sair tiqzir, ngaq-euq dawqma sarjax-anr ya mrcaw-eu~mae.
\v 10 Nawmaf, zaqyo aqli yawqghaq navluf bawkhov maeqdzaq yayaeq-eu~mae. Heu-aq, ngar, nawmaf naeq-aer hawr-eu aqkar daefle-eu nawq-euq zaqdeuq uvdeuq naeq-aer dzaqtaq-euq ngaq-euq dawqma sarjax pyeuf-awr, nawmaf ya mrcaw-eu~mae.
\v 11 Nawmaf, shaqjir-euq maeqdzaq-anr bawkhov maeqdzaq yaeq-eu khoer-aq, ngar hawr-eu nawmaf-euq yawkaq, dawqma sarjax dzaqtaq-euq khoer bisiq bimawr-eu jeq pyeuf-eu~mae.
\v 12 Tiqzir sair tiqzir, nawq-euq nymrkhanq-euq lafkhoer daefle-euq deuq hawr-eu nawq-euq zaqdeuq uvdeuq maqngeur-eu aqcawq-anr pyur bif-awr zeurtaq-euq deuq khawf, daefle-euq yaef nan byanlar-euq zaqyo aqli yawqghaq navluf-anr bawkhov maeqdzaq ya yaeqnaeq-eu~mae.
\v 13 Nawq-euq nymrkhanq-euq lafkhoer daefle-euq deuq hawr-eu nawq nae pyur bif-awr zeurtaq-euq deuq khawf, yawqghaq navluf bawkhov maeqdzaq yayaeq-eu~mae. Khoerlof-aer janr nar-aq, ngaq-euq dawqma sarjax, nawmaf-euq mawrdo-euq khoertav jav-awr, mqmaq maqbyav yarzir-euq dawqma sarjax pyeuf~taef-a.
\v 14 Aerkhawf, bawkhov maeqdzaq maqyaeq-euq zaqyo aqli, bawkhov maeqdzaq maqyaeq-euq aqgeu ghaq maqkaq, ngaq-euq dawqma sarjax-anr puiq-euq mirnae, aqyawf-anr yawqha-euq tsawrhaq-anr nae yabi deuvtsaevdzae~taef-a.>>
\s1 Saqlaer-anr Saqlar Laer Myanrpar Naeq-euq
\p
\v 15 Khoernar-aq, Miqyaer, Aqbyaqhaq-anr heulof-aer aernaeq-euq~mae: <<Nawq-euq miqzaq-euq tsawrmyanr-aq, Saqlaer laer maqpar kur-aer, aqyawf-euq tsawrmyanr Saqlar laer kur-awq.
\v 16 Ngar, aqyawf-anr guiqlanq bif-awr, nawr, aqyawf-euq ovnae khawf zaqyo tiq ghaq za~taef-a. Ngar, aqyawf-anr guiqlanq bif-awr, aqyawf, tsawrjeuq tsawrca deuq-euq aqma yawdzanr pyeuflar~taef-a. Aqyawf-anr nae tsawrhaq ghawqmya jeuq-euq sanqpaq dovle~taef-a.>>
\p
\v 17 Khoerngae, Aqbyaqhaq, aqyawf-euq myavpyawq, mirtsa awbyav-awr, uir-eu naeq-aer nuima-euq lafkhoer sharnoeq-eu, <<Ngar 100 khof byanlar-euq tsawrhaq, zaq par jawrlenya taef-a~lor? Saqlar 90 khof byanlar-euq khawf, zaq jawrlenya taef-a~laq?>>
\v 18 Khoernar-aq, Aqbyaqhaq, Miqyaer-anr aernaeq-eu, <<Irshaqmeqlar, nawq-euq maeqshi yawdaef daef~luf-ur.>>
\s1 Irtsav Daefle-eu Garkawv
\p
\v 19 Khoerngae, Miqyaer heulof-aer aer-eu~mae: <<Tox-aer maqngeur-a. Nawq-euq miqzaq Saqlar, nawq-euq gharduq zaqyo tiq ghaq ciq-awr, nawr, aqyawf-anr Irtsav laer ya myanrnaeq~taef-a. Ngar, ngaq-euq dawqma sarjax, aqyawf hawr-eu aqkar daefle-eu aqyawf-euq zaqdeuq uvdeuq naeq-aer mqmaq maqbyav yarzir-euq dawqma sarjax dzaq-eu~ma.
\v 20 Irshaqmeqlar-euq garkawv khawf, ngar, nawr aer-eu gar yagaq-euq~ma. Hawde-eq, ngar, aqyawf-anr guiqlanq bif-awr, aqyawf-anr bijeuq bi ovle-awr, yawkhav-aer bimyaq bi baerlar~ma. Ngar, aqyawf-anr nae dzoeqda 12 ghaq bi daefle-awr, aqyawf-anr tsawrjeuq jeuqma bi pyeuflar~ma.
\v 21 Aerkhawf, naqyafkhof tsaqtsov taq-euq heuyamq-anr, Saqlar, nawq-euq gharduq Irtsav ciq~taef-a. Ngaq-euq dawqma sarjax Irtsav naeq-aer dzaq~ma.>>
\v 22 Miqyaer, Aqbyaqhaq naeq-aer dawq ngaeqcawq ghaq-euq nar-aq, Aqbyaqhaq jawr-eu gar nae ghofdav ler-euq~mae.
\p
\v 23 Khoer aqyawf nan-anr, Aqbyaqhaq, aqyawf-euq nymrkhanq-euq lafkhoer jawr-eu zaqyo aqli yawqghaq navluf: aqyawf-euq zaqyo Irshaqmeqlar, aqyawf-euq nymrkhanq-euq lafkhoer khar daefle-euq deuq hawr-eu pyur bif-awr khar zeurtaq-euq deuq sheuq-awr, Miqyaer aer-eu lof-aer shaqjir-euq maeqdzaq-anr bawkhov maeqdzaq yaeqnaeq-euq~mae.
\v 24 Aqbyaqhaq, aqyawf-euq shaqjir-euq maeqdzaq-anr bawkhov maeqdzaq yaeq ngae 99 khof khawvlar-euq~mae.
\v 25 Aqyawf-euq zaqyo Irshaqmeqlar shaqjir-euq maeqdzaq-anr bawkhov maeqdzaq yaeq ngae 13 khof khawvlar-euq~mae.
\v 26 Khoer aqyawf nan-anr, Aqbyaqhaq hawr-eu aqyawf-euq zaqyo Irshaqmeqlar tiqkawv lof-aer bawkhov maeqdzaq yaeq-euq~mae.
\v 27 Aqbyaqhaq-euq nymrkhanq-euq lafkhoer kharjawr-eu zaqyo aqli dawqtawvluf, nymrkhanq-euq lafkhoer daefle-euq deuq khawf, aqcawq-anr pyur bif-awr zeurtaq-euq deuq khawf, aqyawf naeq-aer tiqkawv lof-aer bawkhov maeqdzaq yaeq-euq~mae.
\c 18
\s1 Aqbyaqhaq, Mqtav Ghaqkhaer-anr Ha-euq
\p
\v 1 Nanrma nantsar khav duidui ngae, Aqbyaqhaq, saeqghawv-euq ghaqkhaeq-anr nuir-awr jawrluf-eu~mae. Khoerngae, Aqbyaqhaq-euq maeqshi jav-eu Mamqleq-euq arbawr bawrma deuq daef gar, Ya’we Miqyaer dovle-euq~mae.
\v 2 Khoerngae, Aqbyaqhaq, uqduq bafdir-awr hawghae ngae, tsawrhaq smr ghaq, aqyawf-euq maeqshi yawfluf-eu gar ya’mawr-euq~mae. Aqyawf ya’mawr-euq naeq-aer, saeqghawv-euq ghaqkhaeq-anr nae caevghae-awr, khoer smr ghaq-anr ha-ir-euq~mae. Aqbyaqhaq, mirtsa awbyav ghae-awr,
\v 3 aqyawf heulof-aer aer-eu~mae: <<Ngaq-euq sanqpaq deuq-or, nymq-mr, ngar, nawmaf ghoer mr-eu jeq za-euq ngeur nar-aq, nawq-euq kuirlaf heughaq-anr nae maeqhu paw taq irdzeur naeqlaf.
\v 4 Ngar, ircuf uicuiv ciqlaq-ir~la, nawmaf-euq aqkuir dzuif-awr nae, arbawr-euq uqmov ghaqnaq naq-awq.
\v 5 Nawmaf, kuirlaf heughaq jawr-eu gar oekeuv-euq-aq, nawmaf ghaq anrlarni, ngar dzaqdzaq dawrdawr uicuiv yurlaq-ir la. Khoersanr mirtsa maeqhu paw garma-anr dov-ir-awq.>>
\p Khoerngae, aqyawfmaf aer-eu, <<Nawr aer-eu lof-aer mr-ir-awq.>>
\p
\v 6 Khoernar-aq, Aqbyaqhaq, saeqghawv-euq lafkhoer Saqlar jawr-eu gar yawkawr-aer caevur lef-awr aernaeq-eu, <<Caermeu yawmuiq smr seqaq\f + \fr 18:6 \fk Seqaq\ft : Tiq seqaq-aq, 7.3 lirtav~mae.\f* yawkawr-aer yur-awr, lavkeuq-awr kaqmur aryav janr-awq.>>
\v 7 Khoernar-aq, Aqbyaqhaq mawrner mawrmaf jawr-eu gar caevghae-awr, zawr muiq-awr, nanqjawvni ghae-eu mawrner mawrgawzaq tiq mawr, aqyawf-euq zaqkhav-anr tsanrnaeq-ir-awr, dzar yawkawr-aer bijanr-euq~mae.
\v 8 Khoernar-aq, Aqbyaqhaq, mawrner aqcoer, ymrler-euq mawrner aqcoer hawr-eu lavsav ghaq-euq mawrner mawrgaw zaq-euq shaqjir ciqlef-awr, aqyawf maf-euq maeqshi ciqtaq naeq-euq~mae. Aqyawfmaf dzaqluf ngae, aqyawf-aq, aqyawf maf-euq gardzer paw arbawr-euq uqmov yawfluf-eu~mae.
\s1 Saqlar, Zaqyo Tiq Ghaq Ciq Taef-a
\p
\v 9 Khoernar-aq, aqyawfmaf, Aqbyaqhaq-anr narhaq-eu, <<Nawq-euq miqzaq Saqlar aqgeugar jawr-eu~la?>>
\p Khoerngae, Aqbyaqhaq aer-eu, <<Saeqghawv-euq lafkhoer jawr-eu~mae.>>
\p
\v 10 Khoernar-aq, aqyawf aer-eu, <<Yawduq bawni, naqyafkhof heungae yamq-anr ngar, nawr jawr-eu gar par ghofle~ma. Hawde-eq, nawq-euq miqzaq Saqlar, zaqyo tiq ghaq ciq~taef-a.>>
\p Saqlar-aq, khoerghaq-euq narkhan paw pyawq-anr nae, saeqghawv-euq ghaqkhaeq-anr yawf-awr, dawq khoerdeuq narhaq luf-eu~mae.
\v 11 Heungae-aq, Aqbyaqhaq hawr-eu Saqlar tsawrmawq yawkhav-aer mawqle-awr, Saqlar-aq, zaqciq zaqcu mr-eu aryamq dzeur-euq~mae.
\v 12 Khoerngae, Saqlar uiruir-aer aqyawf-euq nuima-euq lafkhoer aer-eu, <<Ngar, heunav nav-aer mawq-ir kov-ir-awr, ngaq-euq sanqpaq khawf mawq-ir taq-euq gar, ngar teulof-aer laqkhaq caerlar-eu jeq za’nya-a siq~laq?>>
\p
\v 13 Khoerngae, Ya’we Miqyaer, Aqbyaqhaq-anr aernaeq-eu, <<Saqlar aqjeq mirnae uiruir-aer, <Ngar mawqle-euq gar, aqdirma-aer zaq bawnya taef-a lor> laer aer-eu~la?
\v 14 Ya’we Miqyaer-euq gharduq ardzaeq-aer shaq-eu jeq jav-eu la~lor? Tsaqtsov taq-euq aryamq, naqyafkhof heungae yamq-anr ngar, nawr jawr-eu gar par ghofle~ma. Khoerngae, Saqlar, zaqyo tiq ghaq ciq~taef-a.>>
\p
\v 15 Aerkhawf, Saqlar guv-eu mirnae, <<Ngar maquir-aq>> laer pyaer-eu~mae. Khoerngae, khoerghaq aer-eu, <<Tox-aer maqngeur-a. Nawr aqdirma-aer uir-euq~mae.>>
\s1 Sordoq Hawr-eu Gormorlav-euq Yawdoer
\p
\v 16 Khoernar-aq, khoerdeuq khoergar nae turlar-awr, Sordoq meuq-anr hawghae-euq~mae. Aqbyaqhaq khawf, aqyawf maf-anr sheuqdov ha-ir-eu laer aqyawfmaf naeq-aer canluf-eu~mae.
\v 17 Khoerngae, Ya’we Miqyaer heulof-aer aer-eu~mae: <<Ngar mr-eu laer ghae-eu jeq, Aqbyaqhaq-anr nae zaftaq-eu tsaq taef-a~laq?
\v 18 Aqjeq mirnae aernar-aq, Aqbyaqhaq-aq, aqdir ghaq khav-eu tsawrjeuq jeuqma pyeuflar~taef-a. Mirtsaq-euq khoertav jawr-eu tsawrjeuq tsawrca dawqtawvluf, aqyawf-euq baqda nae guiqlanq za~taef-a.
\v 19 Aqjeq mirnae aernar-aq, ngar, Ya’we Miqyaer, Aqbyaqhaq-anr aernaeq taq-euq dawq khoer dawqtawvluf bi byanlar-eu gharduq, aqyawf-anr siqnya-awr tser-euq~ma. Heu-aq, aqyawf-euq zaqdeuq hawr-eu aqyawf-euq maeqnan cantae le-eu aqyawf-euq nymrkhanq, Ya’we Miqyaer-euq garma-anr can-awr, tsaq-awr dawr-eu jeq hawr-eu dawr-awr tsaq-eu jeq mrni, dawq bibif-eu gharduq~ma.>>
\v 20 Khoerngae, Ya’we Miqyaer aer-eu, <<Sordoq meuq hawr-eu Gormorlav meuq-euq garkawv yawkhav-aer gurluf-awr, aqyawf ha-euq iqbax huiq duidui-eu mirnae,
\v 21 nymq-mr, ngar ir-awr, aqyawfmaf nae kharmr kharshar-euq khoer, ngaq-anr gurgaq laf-euq lof-aer ngeur-eu nga laq laer haw-ir~ma. Maqngeur nar-aq khawf, ngar yasiq~taef-a.>>
\s1 Aqbyaqhaq, Sordoq Meuq-euq Gharduq Tanqshar-euq
\p
\v 22 Khoernar-aq, khoer nyiq ghaq, Sordoq meuq paw ciqpyawr-awr, khoergar nae irghae-euq~mae. Aerkhawf, Aqbyaqhaq-aq, Ya’we Miqyaer-euq maeqshi yawfluf-a~siq.
\v 23 Khoerngae, Aqbyaqhaq dawqpae jivler-awr heulof-aer aer-eu~mae: <<Nawr, tsaq-awr dawr-eu tsawrhaq-anr khawf, tsawrcawv naeq-aer yavdzae jir-eu laer ma~lor?
\v 24 Meuq teumeuq-euq lafkhoer tsaq-awr dawr-eu tsawrhaq 50 ghaq jawrlaw nar-aq, meuq-euq lafkhoer jawr-eu tsaq-awr dawr-eu tsawrhaq khoer 50 ghaq-euq gharduq, nawr jawrduq khoertsanr-anr yavdzae-awr maqbi dzeur-ir~laq?
\v 25 Tsaq-awr dawr-eu tsawrhaq deuq-anr khawf, tsawrcawv deuq naeq-aer tiqkawv lof-aer lavsaef-awr, tsaq-awr dawr-eu tsawrhaq deuq-anr khawf, tsawrcawv deuq-anr lof-aer tiqkawvdi ni janrnaeq-eu-aq, nawq-anr nae garmanr kaq-eu gar bijav-awq. Mirtsaq tanqkhawr dawqtawv luf-anr yarkhaq dar-eu ghaq, tsaq-eu jeq mr-eu maqngeur-ar~lor? Khoerlof-aer mr-eu jeq, nawq-anr nae garmanr kaq-eu gar bijav-awq.>>
\p
\v 26 Khoerngae, Ya’we Miqyaer aer-eu, <<Ngar, Sordoq meuq-anr, meuq-euq lafkhoer tsaq-awr dawr-eu tsawrhaq 50 ghaq jawr-eu gar ya’mawr nar-aq, ngar, aqyawf maf-euq gharduq jawrduq dawqtawv luf-anr bidzeur-ir~ma.>>
\p
\v 27 Khoernar-aq, Aqbyaqhaq aerkhof-eu lafkhoer aer-eu, <<Ngar-aq, mirtsaq hawr-eu khaqlaertsar pyeuf-eu taef~ma. Aerkhawf, Sanqpaq Miqyaer-or, ngar, nawq-anr dawq ya ngaeqcawq~mir-a.
\v 28 Tsaq-awr dawr-eu heu 50 ghaq-euq lafkhoer nae ngaq ghaq teq nar-aq lawrnae? Ngaq ghaq teq-eu mirnae, nawr meuq meuqlan ni lavcawvjir ma~laq? >>
\p Khoerngae, Ya’we Miqyaer aer-eu, <<Ngar, khoergar 45 ghaq ya’mawr nar-aq, maq lavcawv.>>
\p
\v 29 Aqbyaqhaq, aqyawf-anr tiq pov par ngaeqcawq-awr aer-eu, <<Khoergar 40 ghaq jawr nar-aq lawrnae?>>
\p Khoerngae, aqyawf aer-eu, <<Khoer 40 ghaq-euq gharduq, ngar khoerlof-aer maqjanr.>>
\p
\v 30 Aqbyaqhaq narhaq-eu, <<Sanqpaq Miqyaer-or, nuima taqpaer naeqlaf. Ngar dawq parngaeq la~de-eq. Khoergar 30 ghaq jawrnar-aq lawrnae?>>
\p Khoerngae, aqyawf aer-eu, <<Khoergar 30 ghaq jawr-eu gar ya’mawr nar-aq, ngar khoerlof-aer maqjanr.>>
\p
\v 31 Khoernar-aq, Aqbyaqhaq paraer-eu, <<Nymq-mr ngar, ngaq-euq Sanqpaq Miqyaer-anr dawq parya ngaeqcawq~mir-a. Khoergar 20 ghaq jawr-eu ya’mawr nar-aq lawrnae?>>
\p Khoerngae, aqyawf aer-eu, <<Khoer 20 ghaq-euq gharduq, ngar maq lavcawv.>>
\p
\v 32 Khoernar-aq, Aqbyaqhaq paraer-eu, <<Sanqpaq Miqyaer-or, nuima taqpaer naeqlaf~de-eq. Ngar dawq tiq pov parngaeq nar-aq ghaq~ma. Khoergar 10 ghaq jawr nar-aq lawrnae?>>
\p Khoerngae, aqyawf aer-eu, <<Khoer 10 ghaq-euq gharduq, ngar maq lavcawv.>>
\v 33 Ya’we Miqyaer, Aqbyaqhaq naeq-aer dawq ngaeqcawq ghaq-euq naeq-aer, maeqhu paw can’ghae-euq~mae. Aqbyaqhaq khawf, aqyawf-euq jawrduq-anr ghofler-euq~mae.
\c 19
\s1 Lortav, Mqtav Ghaqkhaer Nyiq Ghaq-anr Ha-euq
\p
\v 1 Uqciftaw paw, mqtav ghaqkhaer khoer nyiq ghaq, Sordoq meuq-anr irkeuv-euq~mae. Khoerngae, Lortav, Sordoq meuq-euq lanrkhaeq-anr nuirluf-eu~mae. Aqyawf, aqyawf nyaf-anr ya’mawr-awr tsawqtur-awr aqyawf nyaf-anr ha-ir ngae, aqyawf-euq myavpyawq, mirtsa awbyav-euq~mae.
\v 2 Khoernar-aq, aqyawf aer-eu, <<Ngaq-euq sanqpaq-or, nymq-mr nawnyaf kuirlaf-euq nymr paw pyawrlaf-awr, nawnyaf-euq aqkuir dzuif-awr nae tiq mir yaf-awq. Khoernar-aq, nishawq nawnyaf yawnaf-aer tur-awr garma par dov-ir-awq.>>
\p Khoerngae, aqyawfnyaf aer-eu, <<Maq, nga’nyaf, meuq-euq povka-anr yaf-ir~ma.>>
\p
\v 3 Aerkhawf, Lortav, aqyawf nyaf-anr yawkhav-aer shar-eu mirnae, aqyawfnyaf, Lortav jawr paw ciqpyawr laf-awr, aqyawf-euq nymr-anr urler-euq~mae. Lortav, aqyawf nyaf-anr hawqbyawr lawrnaeq-awr, daeqtseq maqdawv-euq kaqmur ba’naeq ngae, aqyawfnyaf dzaq-euq~mae.
\p
\v 4 Khoernar-aq, aqyawfmaf maq gayuf-euq minav-aer Sordoq meuq-euq tsawrhaq, tsawrmawq zaqguq maqaer, kharngeur-eu gar jawr-eu tsawrhaq dawqtawvluf, Lortav-euq nymr-anr jawqjawq-aer gajawqjir taq-euq~mae.
\v 5 Khoernar-aq, aqyawfmaf, Lortav-anr kur-awr aer-eu, <<Nymrcif nawr jawr-eu gar lar-euq tsawrhaq khoer nyiq ghaq aqlaeq? Nga’maf, aqyawfnyaf naeq-aer yuftaf ni, aqyawf nyaf-anr nga’maf jawr-eu gar sheuqdov lef-awq.>>
\p
\v 6 Khoerngae, Lortav, ghovkhaeq paw tsawrhaq armaf mafma khoerdeuq jawr-eu gar dov-ir-awr, narkhan paw larghov piqtaeq yaf-awr,
\v 7 aer-eu, <<Ngaq-euq aqyuif aqnyir deuq-or, teunav nav-aer cawv-eu jeq taqmr laer ngar, nawmaf-anr shar-eu~ma.
\v 8 Haeq! Ngar, zaqyo aqli naeq-aer maq yuftaf haw-euq zaqmiq nyiq ghaq jawr-eu~ma. Ngar, aqyawf nyaf-anr nawmaf jawr-eu gar sheuqdov lef-awr, aqyawf nyaf-anr nawmaf khar janrmawf-eu lof-aer bijanr~ma. Aerkhawf, ngaq-euq nymrmq-euq narshmr uqmov laranr taq-euq mirnae, heu nyiq ghaq-anr-aq, tiqjeq-iq taqjanr naeqlaf.>>
\p
\v 9 Khoerngae, aqyawfmaf aer-eu, <<Caevyawq-awq! Tsawrhaq heughaq-aq, aqcawq naeq-aer tiqkhaeq caevjawr le-euq taef, yarkhaq dar-eu tsawrhaq janrgeuf mawf-eu beu. Nymq-mr, nga’maf, khoer nyiq ghaq-anr yawdoer janrnaeq-eu navmaqtser nawq-anr ya janrnaeq-eu~nga.>> Khoernar-aq, aqyawfmaf, Lortav ghaq-anr yawkhav-aer tanqtaeq ghaelaf-awr, dawqpae le-awr larghov tanqpav-eu laer ghae-eu~mae.
\v 10 Aerkhawf, khoer nyiq ghaq, aqlaf cawqdov lef-awr, Lortav-anr nymr-euq lafkhoer aqyawfnyaf jawr-eu gar gheukhof-awr nae larghov piqtaeq-euq~mae.
\v 11 Khoeruqtaf, aqyawfnyaf, nymr ghovkhaeq-euq lafnyir paw jawr-eu tsawrhaq deuq, tsawrmawq zaqguq maqaer, myavnuiv myavbaef bibaef-ir jir-euq~mae. Khoermirnae, aqyawfmaf, ghovkhaeq-anr pov-eu ghaqdoer povdoer-euq~mae.
\p
\v 12 Khoerngae, aqyawfnyaf, Lortav-anr heulof-aer aernaeq-euq~mae: <<Heugar nawq-euq tsawrhaq par jawrle siq~laq? Nawq-euq aqzaq, nawq-euq zaqyo deuq, nawq-euq zaqmiq khawf, meuq heumeuq-euq lafkhoer nawq-anr khartaf-eu tsawrhaq dawqtawv luf-anr, jawrduq heutsanr-anr nae nawr, aqyawf maf-anr sheuqdov ghae-awq.
\v 13 Aqjeq mirnae aernar-aq, nga’nyaf jawrduq heutsanr-anr lavcawv-eu laer ghae-eu~ma. Aqjeq mirnae aernar-aq, aqyawfmaf gur-eu tersar, Ya’we Miqyaer-euq maeqshi yawkhav-aer khavluf-eu baqda nae, jawrduq heutsanr bi lavcawv-eu laer Ya’we Miqyaer, nga’nyaf-anr khaerghae lef-euq~mae.>>
\p
\v 14 Khoerngae, Lortav dov-ir-awr, aqyawf-euq zaqmiq nyiq ghaq-anr sheuqdanq dzaq-eu laer aertsaev taq-euq aqzaq aqyawfnyaf jawr-eu gar ir-awr aer-eu, <<Tsawqtur-awr, jawrduq heutsanr-anr nae dov-ir-awq. Aqjeq mirnae aernar-aq, Ya’we Miqyaer, meuq heumeuq-anr lavcawv-eu laer ghae-eu~mae.>> Aerkhawf, aqyawf-euq aqzaq aqyawf nyaf-aq, aqyawf aernirgha-eu nga laer taef-aer noeq-eu~mae.
\s1 Lortav-anr Sordoq Meuq-anr Nae Sheuqdov-euq
\p
\v 15 Mq byalar ngae, mqtav ghaqkhaer khoer nyiq ghaq, Lortav-anr taeqtsar bi tsarlarni aer-eu, <<Tur-awq, nawr, meuq heumeuq-euq yawlaeq yawca naeq-aer, maqya bi yavdzae ni, nawq-euq miqzaq hawr-eu heugar jawr-eu nawq-euq zaqmiq nyiq ghaqluf sheuq-awr dov-ir-awq.>>
\v 16 Aerkhawf, Lortav nyinaq nyinaq-aer jawrluf ngae, Ya’we Miqyaer, Lortav-anr ghawqshaq gaq-eu mirnae, mqtav ghaqkhaer khoer nyiq ghaq, Lortav-euq aqlaf, aqyawf-euq miqzaq-euq aqlaf hawr-eu aqyawf-euq zaqmiq nyiq ghaq luf-euq aqlaf-anr tsanrtaeq-awr, aqyawf maf-anr sheuqdov ghae-awr nae, meuq-euq lafnyir paw bi jawryaf-euq~mae.
\p
\v 17 Aqyawfnyaf, aqyawf maf-anr lafnyir sheuqdovlef ghaq-awr nae aer-eu, <<Nawq-euq zir yabuq-ir ni caevdzeur-awq. Narkhan nanrghof maq ghofhaw-aer, daega-anr tiqgar-iq taq jawrnaq. Nawr maqya bi yavdzae ni, gawqjawq paw caevdav lef-awq.>>
\p
\v 18 Lortav, aqyawf nyaf-anr aernaeq-eu, <<Ngaq-euq sanqpaq-or, shar~ma, taqjanr.
\v 19 Haeq! Ngar, nawq-euq kuirlaf pyeuf-eu, nawr ghoer mr-eu jeq za-euq~ma. Nawr, ngaq-anr ghawqshaq gaq-eu parbi myaqdzaeq lar-awr, ngaq-euq daefzir-anr bibuq-ir naeqlaf-euq~mae. Aerkhawf, ngar gawqjawq-anr maq caevkeuv coerluf~nya. Aqjeq mirnae aernar-aq, yawdoer jeq, ngaq-anr taemir lar-awr ngar yashir-eu jeq~mir-a.
\v 20 Hawsher-eq! Khoergar caevkeuvnya paq-aer dawqpae meuq tiq meuq jav-eu~ngar-a. Meuq khoer meuq-aq meuqzaq~nga. Ngar yadaef ni, ngaq-anr khoergar meuq meuqzaq-anr bi caevjawr-ir naeqlaf laer ngar, nawq-anr shar-eu~ma.>>
\p
\v 21 Khoerngae, mqtav ghaqkhaer, aqyawf-anr aernaeq-eu, <<Haeq, heukawv khawf, ngar, nawq-euq dawq hageuf~ma. Ngar, nawr aer-eu meuq teumeuq-anr maq gheucoq-aer bibuq-ir~ma.
\v 22 Khoergar yawkawr-aer caevghae-awq. Aqjeq mirnae aernar-aq, nawr, khoergar maq irkeuv-euq khoerkeuvni, ngar tiqjeq-iq maq janrnya nya~siq.>> Khoermirnae, meuq khoermeuq-euq armyanr-aq, Zorav meuq laer kur-euq~mae.
\s1 Sordoq Meuq Hawr-eu Gormorlav Meuq-anr Lavcawv-euq
\p
\v 23 Lortav, Zorav meuq-anr irkeuv ngae, mirtsaq-anr nanrma dovlar dzeur-euq~mae.
\v 24 Khoerngae, Ya’we Miqyaer nae miqdzar dzarshuir hawr-eu miqdzaq, mq-euq khoertav Ya’we Miqyaer jawr-eu gar nae Sordoq meuq hawr-eu Gormorlav meuq-euq khoertav bi gale-euq~mae.
\v 25 Khoerngae, Miqyaer nae meuq khoerdeuq hawr-eu daega dawqtawvluf, meuq-euq lafkhoer jawr-eu tsawrhaq dawqtawvluf hawr-eu mirtsaq-anr khar daefdov lar-euq jeq-anr lavcawv jir-euq~mae.
\p
\v 26 Aerkhawf, Lortav-euq miqzaq narkhan nanrghof ghofhaw-awr, saqdeuf khawrzeur pyeuf-ir-euq~mae.
\p
\v 27 Khoerngae, Aqbyaqhaq uqshawq yawnaf-aer tur-awr, aqyawf, Ya’we Miqyaer-euq maeqshi yawfhaw-euq jawrduq khoertsanr-anr ir-euq~mae.
\v 28 Khoernar-aq, Sordoq meuq, Gormorlav meuq hawr-eu daega-euq mirtsaq doeni hawghae ngae, hawsher-eq, jawrduq khoerdeuq-euq uqkhoeq, miqdzaq tsawqbym-anr nae dovle-euq uqkhoeq lof-aer ufdov lafluf gar ya’mawr-euq~mae.
\v 29 Miqyaer, daega-anr jav-eu meuqdeuq-anr lavcawv ngae, Miqyaer, Aqbyaqhaq-anr noeqmawr-awr, Lortav jawrluf-eu meuq khoermeuq-anr gheucoq ngae, Lortav-anr gheucoq-eu jeq-euq lafkhoer nae bi dovle-euq~mae.
\s1 Lortav-euq Zaqdeuq Uvdeuq
\p
\v 30 Khoerngae, Lortav, Zorav meuq-anr maq jawrpeuq-aer guv-eu mirnae, Lortav, Zorav meuq-anr nae candav lef-awr gawqjawq-anr aqyawf-euq zaqmiq nyiq ghaq naeq-aer tiqkawv lof-aer jawrler-euq~mae. Aqyawf hawr-eu aqyawf-euq zaqmiq nyiq ghaq naeq-aer lokhanq tiq khanq-euq lafkhoer jawrler-euq~mae.
\v 31 Khoerngae, huqbaw zaqmiq ghaq, aqnyir ghaq-anr heulof-aer aernaeq-euq~mae: <<Aqdui-euq aqda mawq-ir-euq~ngar-a. Mirtsaq tanqkhawr doeni mrka sharka lef-euq lof-aer, mirtsaq-euq khoertav-euq tsawrhaq tiqghaq-iq arnyaf jawr-eu gar urlar-eu maqpar jawr-eu~ngar-a.
\v 32 Dzawq, arnyaf, aqda-anr aqgaf jirbaq bidawr-awr, aqyawf naeq-aer gayufler kar-eur. Khoerlof-aer nar-aq, arnyaf, aqda-euq ovnae tsuif maqbi danq-ir ni lavsavnya~taef-a.>>
\v 33 Khoerngae mir, aqnyafnmr, aqda ghaq-anr aqgaf jirbaq bidawr-awr, huqbaw zaqmiq ghaq urler-awr, aqyawf-euq aqda naeq-aer yuftaf ler-euq~mae. Aqyawf-euq zaqmiq aqgeu ngae yuflar-awr, aqgeu ngae tur-awr can-euq la laer aqda ghaq maq siqnya-a.
\p
\v 34 Nishawq ngae nan, huqbaw zaqmiq ghaq, aqnyir ghaq-anr aernaeq-eu, <<Mircif, ngar, aqda naeq-aer yufler-euq~ma. Nymrcif khawf, arnyaf, aqyawf-anr aqgaf jirbaq parbi dawr-awr, nawr urler-awr aqyawf naeq-aer gayuf ler-awq. Khoerlof-aer nar-aq, arnyaf, aqda-euq ovnae tsuif maqbi danq-ir ni lavsavnya~taef-a.>>
\v 35 Khoerngae mir khawf, aqnyafnmr, aqda ghaq-anr aqgaf jirbaq parbi dawr-awr, zaqmiq aqnyir ghaq turlar-awr, aqyawf-euq aqda naeq-aer yuftaf ler-euq~mae. Aqyawf-euq zaqmiq aqgeu ngae gayuf lar-awr, aqgeu ngae tur-awr can-euq la laer aqda ghaq maq siqnya-a.
\p
\v 36 Khoermirnae, Lortav-euq zaqmiq nyiq ghaqluf, aqyawf nyaf-euq aqda-anr nae aqnyir piler-euq~mae.
\v 37 Huqbaw zaqmiq ghaq, zaqyo tiq ghaq ciq-awr, aqyawf-anr Morbav laer myanrnaeq-euq~mae. Morbav-aq, iqnan-euq Morbav tsawrhaq-euq aqda yawdzanr~mae.
\v 38 Zaqmiq aqnyir ghaq khawf, zaqyo tiq ghaq ciq-awr, aqyawf-anr Beq Aqmir laer myanrnaeq-euq~mae. Beq Aqmir-aq, iqnan-euq Aqmoq tsawrhaq-euq aqda yawdzanr~mae.
\c 20
\s1 Aqbyaqhaq Hawr-eu Aqbirmaqlaev
\p
\v 1 Khoerngae, Aqbyaqhaq khoergar nae Neqger mirtsaq paw garma dov-ir-awr, Kaqdeqshav meuq hawr-eu Shurlav meuq yawkaq-anr jawr-ir-awr, Gerlar meuq-anr tiqkhaeq jawr-ir-euq~mae.
\v 2 Khoerngae, Aqbyaqhaq, aqyawf-euq miqzaq Saqlar-aq, <<Aqyawf-aq, ngaq-euq dmrma le>> laer aer-euq~mae. Khoermirnae, Gerlar-euq sanqpaq Aqbirmaqlaev, Saqlar-anr aqyawf jawr-eu gar bisheuq laq-ir-euq~mae.
\p
\v 3 Aerkhawf, uqcif paw yufmav mav-eu lafkhoer, Miqyaer, Aqbirmaqlaev jawr-eu gar oe-awr aernaeq-eu, <<Nawr, nawq nae sheuqlaf-euq zaqmiq aqbur teughaq-euq baqda nae yashir~taef-a. Aqjeq mirnae aernar-aq, aqyawf-aq, aqcawq-euq miqzaq~mae.>>
\p
\v 4 Khoerngae keuvni, Aqbirmaqlaev, Saqlar-euq dawqpae maq lepae-aq~siq. Aqyawf heulof-aer aer-eu mae, <<Sanqpaq Miqyaer-or, tsaq-awr dawr-eu tsawrjeuq-anr khawf nawr saef-eu laer ghae-eu le~lor?
\v 5 Aqyawf, ngaq-anr, <Aqyawf-aq, ngaq-euq dmrma le> laer aernaeq laf-euq maqngeur-a~laq? Zaqmiq aqbur ghaq khawf, <Aqyawf-aq, ngaq-euq ardov ma> laer aer-eu~mae. Ngar, nuima dawrcoeni ghae-awr, aqlaf shawrjaevni ghae-eu lafkhoer heulof-aer mr-euq~ma.>>
\p
\v 6 Yufmav mav-eu lafkhoer, Miqyaer, aqyawf-anr heulof-aer aernaeq-euq~mae: <<Nawr, nuima dawrcoeni ghae-awr teulof-aer mr-euq mae laer ngar siqnya~ma. Khoermirnae, nawr, ngaq-anr iqbax maqya mrpaq-aer, nawr, aqyawf-anr maqbi toeqcivni, ngar, nawq-anr gheunaq le-euq~ma.
\v 7 Khoermirnae, nymq-mr nawr, tsawrhaq khoerghaq-euq miqzaq, sheuqkhof ha-ir-awq. Aqjeq mirnae aernar-aq, khoerghaq-aq, Miqyaer gharduq ngaeqdan-eu tsawrhaq~mae. Nawr yawdaef yadaef ni, aqyawf, nawq-euq gharduq guiqlanqshar naeqlaf~taef-a. Aerkhawf, nawr, aqyawf-anr maq sheuqkhof naeq nar-aq, nawr hawr-eu nawq-euq tsawrhaq dawqtawvluf aqdir ya shirjir taef-a laer nawr siqnya-awq.>>
\p
\v 8 Khoermirnae, Aqbirmaqlaev uqshawq yawnaf-aer tur-awr, aqyawf-euq kuirlaf yawqghaq navluf-anr kurlaf-awr, aqyawfmaf gaq-eu gar garkawv khoerdeuq ja’naeq ngae, aqyawfmaf yawkhav-aer guv-ir-euq~mae.
\v 9 Khoernar-aq, Aqbirmaqlaev, Aqbyaqhaq-anr kurlaf-awr aqyawf-anr aernaeq-eu, <<Nawr, nga’maf-anr aqjeq janrnaeq laf-euq~le? Ngar hawr-eu ngar uvlanr-eu mirkhanq-euq khoertav ardzaeq-aer huiq-eu iqbax keuvle paq-aer, ngaq nae nawq-anr iqbax mrnaeq-euq aqjeq jav-eu~la? Nawr, ngaq-anr mrnaeqlaf paq-aer maqghae-eu jeq mrnaeq laf-euq beu.>>
\v 10 Khoerngae, Aqbirmaqlaev, Aqbyaqhaq-anr paraer-eu, <<Nawr aqjox-aer noeq-awr nae, heulof-aer mr-euq~le?>>
\p
\v 11 Khoerngae, Aqbyaqhaq aernaeq-eu: <<Jawrduq heutsanr, Miqyaer-anr guv-eu jeq maqjav-eu mirnae, ngaq-euq miqzaq-euq baqda nae, ngaq-anr saeflar-eu paq laer ngar noeq-euq~ma.
\v 12 Aqdir paraer nar-aq khawf, aqyawf-aq, ngaq-euq dmrma~ma. Aqyawf hawr-eu ngar-aq, tiqda bawzaq~ma. Aerkhawf, tiqma bawzaq maqngeur. Arnan-aq, aqyawf, ngaq-euq miqzaq pyeuflar-euq~mae.
\v 13 Khoernar-aq, Miqyaer, ngaq-anr, ngaqda-euq nymrkhanq-anr nae bi dovle-awr khoergar heugar canluf ngae, ngar, aqyawf-anr, <Nawr, ngaq-anr ghawqshaq gaq-eu nga laer bi mawrlar-eu gharduq, aqdui aqgeugar irkeuv-euq maqkaq, nawr, aqcawq-anr, <<Aqyawf-aq, ngaq-euq ardov le>> laer aernaeq de-eq> laer aernaeq taq-euq~ma.>>
\p
\v 14 Khoernar-aq, Aqbirmaqlaev, Aqbyaqhaq-anr yawr, mawrner taenaeq-awr, aqli zaqkhav hawr-eu aqbur zaqkhav deuq sheuqlaf-awr bifnaeq-awr nae, aqyawf-euq miqzaq Saqlar khawf, aqyawf-anr sheuqkhof naeq-euq~mae.
\v 15 Khoerngae, Aqbirmaqlaev paraer-eu, <<Hawsher-eq! Ngaq-euq mirtsaq nawq-euq maeqshi javluf-eu~ngar-a. Nawr khar jawrmawf-eu gar jawrnya~taef-a.>>
\v 16 Khoernar-aq, Saqlar-anr khawf aernaeq-eu, <<Hawsher-eq. Ngar, nawq-euq ardov-anr pyurkhor 1,000 khor bif-euq~ma. Heu-aq, nawq-anr, nawq naeq-aer jawr-eu tsawrhaq dawqtawv luf-euq maeqshi tsoeqkhof naeq-eu arpoeq pyeuf-eu~ma. Tsawrhaq dawqtawv luf-euq maeqshi nawr maqbanq yar.>>
\p
\v 17 Khoernar-aq, Aqbyaqhaq, Miqyaer-anr guiqlanqshar ngae, Miqyaer, Aqbirmaqlaev hawr-eu aqyawf-euq miqzaq, aqyawf-euq aqbur zaqkhav deuq-anr lavtaq naeq-awr, aqyawfmaf zaq jawrlenya lar-euq~mae.
\v 18 Aqjeq mirnae aernar-aq, Aqbyaqhaq-euq miqzaq Saqlar-euq baqda nae, Ya’we Miqyaer nae, Aqbirmaqlaev-euq nymr-euq lafkhoer kharjawr-eu zaqmiq aqbur deuq-euq zaq-euq jawrzar dawqtawvluf zifdanni piqtaeq jirnaeq taq-euq~mae.
\c 21
\s1 Irtsav Daefle-euq
\p
\v 1 Khoerngae, Ya’we Miqyaer, Saqlar-anr aernaeq-euq lof-aer oemawr-awr, aqyawf nae Saqlar-anr kharngaeq taq-euq lof-aer Ya’we Miqyaer mr-euq~mae.
\v 2 Miqyaer nae tsaqtsov taq-euq aryamq keuvlar ngae, Saqlar aqnyir piler-awr, tsawrmawq mawqle-euq Aqbyaqhaq-anr zaqyo tiq ghaq bawnaeq-euq~mae.
\v 3 Aqbyaqhaq, daefle-euq aqyawf-euq zaqyo—Saqlar nae aqyawf-anr bawnaeq-euq zaqyo-anr—tsawrmyanr Irtsav laer myanrnaeq-euq~mae.
\v 4 Khoernar-aq, Irtsav daefle-euq yaef nan byanlar ngae, Miqyaer nae aqyawf-anr dawq biftaq-euq lof-aer, Aqbyaqhaq, aqyawf-euq zaqyo Irtsav-anr bawkhov maeqdzaq yaeqnaeq-euq~mae.
\p
\v 5 Aqyawf-euq zaqyo Irtsav daefle ngae, Aqbyaqhaq 100 khof khawvlar-euq~mae.
\v 6 Khoerngae, Saqlar aer-eu, <<Miqyaer, ngaq-anr lavuir naeqlaf-euq~mae. Kharya gaq-euq tsawrhaq deuq khawf, ngaq naeq-aer tiqkawv lof-aer uir~taef-a.>>
\v 7 Saqlar paraer-eu, <<Saqlar, zaq-anr aqcoer bidawr taef-a laer Aqbyaqhaq-anr aqsur ghaq aernaeq-euq~la? Aerkhawf, aqyawf tsawrmawq mawqle ngae, ngar, zaqyo tiq ghaq bawnaeq-euq~ma.>>
\s1 Haqgaqlar Hawr-eu Irshaqmeqlar-anr Taedzae-euq
\p
\v 8 Khoerngae, zaq khoerghaq huiqlar luf-awr, aqcoer bidar-euq~mae. Irtsav, aqcoer dar ngae nan, Aqbyaqhaq hawqbyawr byawrma lawr-euq~mae.
\p
\v 9 Khoerngae, Irjirtuvma Haqgaqlar nae Aqbyaqhaq-anr bawnaeq-euq zaqyo uirnirgha luf-eu gar, Saqlar mawr-awr,
\v 10 Aqbyaqhaq-anr aernaeq-eu, <<Nawr, aqbur zaqkhav teughaq hawr-eu aqyawf-euq zaqyo-anr taedzae-awq. Aqjeq mirnae aernar-aq, aqbur zaqkhav teughaq-euq zaqyo, ngaq-euq zaqyo Irtsav naeq-aer tiqkawv lof-aer jeqbir maqbi za.>>
\v 11 Khoerngae, Aqbyaqhaq, aqyawf-euq zaqyo-euq garkawv baqda nae yawkhav-aer noeqshaq luf-eu~mae.
\p
\v 12 Aerkhawf, Miqyaer, Aqbyaqhaq-anr heulof-aer aernaeq-euq~mae: <<Aqlizaq teughaq-euq baqda nae hawr-eu nawq-euq aqbur zaqkhav-euq baqda nae, nawr taq noeqshaq. Saqlar nae nawq-anr khar aernaeq laf-euq lof-aer nawr, aqyawf-euq tersar-anr narhaq-awq. Aqjeq mirnae aernar-aq, Irtsav-euq ovnae daefle-euq deuq-anr taef-aer nawq-euq aryoeq laer yabi kur~taef-a.
\v 13 Aerkhawf, ngar, aqbur zaqkhav-euq zaqyo-anr khawf, tsawrjeuq tiq jeuq bi pyeuflar~ma. Aqjeq mirnae aernar-aq, aqyawf khawf nawq-euq aryoeq~mae.>>
\p
\v 14 Aqbyaqhaq uqshawq yawnaf-aer tur-awr, kaqmur hawr-eu shaqkhov irpuq tiq siq yur-awr Haqgaqlar-anr bifnaeq-euq~mae. Kaqmur hawr-eu irpuq bafpu-anr ciqceuq-awr aqli ghaq khawf, Haqgaqlar-anr a’naeq-awr garma-anr bidov-ir-euq~mae. Khoernar-aq, Haqgaqlar irdov ghae-awr, Beqlarsheqba-euq bawrtsanq bawrdanr-euq lafkhoer cancan-aer shaq-euq~mae.
\v 15 Khoernar-aq, shaqkhov irpuq-anr danq-eu ircuf dawrjir ngae, Haqgaqlar, aqyawf-euq aqli, arbawr bawduv tiqbawq-euq uqmov bi jawryaf-euq~mae.
\v 16 Khoernar-aq, Haqgaqlar kavbeuv tiq beuv kaq-eu gar irghae-awr aqyawf taef-aer dawrnaq-aer nuir-ir-awr aer-eu, <<Ngaq-anr, aqli shir-eu gar taqbi mawr naeqlaf.>> Khoermirnae, aqyawf dawrnaq-aer nuir-awr, tersar gurkhav-awr yawkhav-aer ngoer-euq~mae.
\p
\v 17 Khoerngae, Miqyaer, aqlizaq-euq tersar-anr gaq-awr, Miqyaer-euq mqtav ghaqkhaer tiq ghaq, mq-euq khoertav nae Haqgaqlar-anr kur-awr, aqyawf-anr aernaeq-eu, <<Haqgaqlar-or, nawq-anr aqjeq pyeuflar-euq~la? Taqguv. Miqyaer, aqlizaq jawr-eu gar nae, aqyawf-euq tersar-anr yagaq-euq~mae.
\v 18 Tur-awr, aqlizaq-anr gheutur-awr, nawq-euq aqlaf nae aqyawf-anr tsanrtaeq naeq-awq. Ngar, aqyawf-anr tsawrjeuq jeuqma bi pyeuflar~ma.>>
\v 19 Khoernar-aq, Miqyaer nae Haqgaqlar-euq myavnuiv-anr pan’naeq ngae, aqyawf landuq tiq duq jav-eu gar hawmawr-euq~mae. Khoerngae, aqyawf ir-awr, shaqkhov irpuq-anr ircuf khawfdanq-awr, aqlizaq-anr bidawr-euq~mae.
\p
\v 20 Miqyaer, aqlizaq naeq-aer jawr-eu lafkhoer, aqyawf huiqlar luf-awr, bawrtsanq bawrdanr-anr jawr-awr nae, kav beuvnya-eu tiq ghaq pyeuflar-euq~mae.
\v 21 Aqyawf, Paqlaq-euq bawrtsanq bawrdanr-anr jawr-awr, aqyawf-euq aqma nae aqyawf-anr Irjirtuv mirtsaq-anr jawr-eu zaqmiq aqbur tiq ghaq-anr bisheuq-euq~mae.
\s1 Aqbyaqhaq Hawr-eu Aqbirmaqlaev
\p
\v 22 Khoerngae yamq-anr, Aqbirmaqlaev hawr-eu aqyawf-euq guirmaf-euq guirdzoeq aqyuif Pirkorlav aqnyaf, Aqbyaqhaq-anr aernaeq-eu, <<Nawr kharmr kharshar-eu yawqjeq navluf-euq khoertav, Miqyaer jawrluf-eu~ngar-a.
\v 23 Ngar, nawq-anr ghawqshaq gaqnaeq-euq lof-aer, nawr khawf, ngaq-anr hawr-eu nawr caevjawr le-euq mirtsaq heutsanr-anr khoerlof-aer janrnaeq ma laer nymq-mr, nawr, ngaq-anr hawr-eu ngaq-euq zaqdeuq, ngaq-euq lafju deuq-anr yaeqbawq-aer maqjanr laer Miqyaer-anr ghoe-awr nae nawr, ngaq-anr kamq-awq.>>
\p
\v 24 Khoerngae, Aqbyaqhaq aer-eu, <<Ngar kamq~ma.>>
\p
\v 25 Khoernar-aq, Aqbyaqhaq, dzeurlaf ngae Aqbirmaqlaev-euq kuirlaf nae ircuf landuq tiq duq caegeuf-euq garkawv, Aqbirmaqlaev-anr dzawrnaeq-euq~mae.
\v 26 Khoerngae, Aqbirmaqlaev aer-eu, <<Aqsur ghaq nae heulof-aer janr-euq la laer ngar maq siqnya-aq. Nawr khawf, ngaq-anr maq aernaeq laf-aq lawr. Ngar iqnan hawr-eu yagaq-euq taefle~siq.>>
\v 27 Khoernar-aq, Aqbyaqhaq nae Aqbirmaqlaev-anr yawr hawr-eu mawrner taenaeq-awr, aqyawfnyaf yawkaq dawqma sarjax dzaq-euq~mae.
\v 28 Khoerngae, Aqbyaqhaq, yawrmaf-euq lafkhoer nae yawr yawrkhar shif mawr taeceuvdov taq-euq~mae.
\p
\v 29 Khoerngae, Aqbirmaqlaev, Aqbyaqhaq-anr narhaq-eu, <<Nawr, yawr yawrkhar shif mawr taeceuvdov taq-euq teu aqjeq laer aermawf-eu~le?>>
\p
\v 30 Khoerngae, Aqbyaqhaq aer-eu, <<Landuq heuduq-aq, ngaq nae duq-euq landuq mae laer sarkir bipyeuf-eu gharduq nawr, ngaq-euq aqlaf-anr nae, yawr yawrkhar heu shif mawr hageuf-awq.>>
\v 31 Khoermirnae, aqyawf, jawrduq khoertsanr-anr Beqlarsheqba laer kur-euq~mae. Aqjeq mirnae aernar-aq, aqyawfnyaf khoergar jawr-awr kamq-euq~mae.
\p
\v 32 Aqyawfnyaf, Beqlarsheqba-anr jawr-awr dawqma sarjax dzaqghaq-euq nar-aq, Aqbirmaqlaev hawr-eu aqyawf-euq guirmaf-euq dzoeqsanr Pirkorlav tsawqtur-awr Pirlirtiv mirtsaq-anr ghofler-euq~mae.
\v 33 Khoernar-aq, Aqbyaqhaq, Beqlarsheqba-anr miqshuq pafmuv arbawr tiq bawr ka-awr, khoergar, mqmaq maqbyav yarzir-euq Miqyaer pyeuf-eu Ya’we Miqyaer-euq tsawrmyanr-anr kur-euq~mae.
\v 34 Khoernar-aq, Aqbyaqhaq, Pirlirtiv mirtsaq-euq lafkhoer ghawqmya nan jawr-euq~mae.
\c 22
\s1 Miqyaer, Aqbyaqhaq-anr Tsermr Haw-euq
\p
\v 1 Garkawv khoerdeuq dzeur-euq nar-aq, Miqyaer, Aqbyaqhaq-anr tsermr-eu laer aqyawf-anr kur-eu, <<Aqbyaqhaq-or!>>
\p Khoerngae, aqyawf aer-eu, <<Ngar heugar jawr~ma.>>
\p
\v 2 Khoerngae, Miqyaer aer-eu, <<Nawr gaq-eu nawq-euq zaqyo Irtsav, nawq-euq zaqyo tiq ghaq taef teu sheuq-awr, Morliryav mirtsaq-anr le-awq. Khoergar, ngar, nawq-anr aernaeq-eu gawqjawq tiqjawq-euq khoertav, aqyawf-anr dzanpuiv-awr lawr-eu jeq lof-aer ngaq-anr lawrnaeq laf-awq.>>
\p
\v 3 Khoermirnae, Aqbyaqhaq, uqshawq yawnaf-aer tur-awr, manqtanqlav-euq khavdaq bafdav-awr dov-ir-euq~mae. Aqyawf naeq-aer aqyawf-euq kuirlaf nyiq ghaq hawr-eu aqyawf-euq zaqyo Irtsav sheuq-awr, dzanpuiv-awr lawr-eu gar geuf-eu miqdzaq ceuf-awr nae, Miqyaer nae aqyawf-anr aernaeq-euq jawrduq khoertsanr-anr le-euq~mae.
\v 4 Khoernar-aq, smq nan tiqnan-anr, Aqbyaqhaq, uqduq bafdir-awr hawghae ngae, jawrduq khoertsanr garmanr kaq-eu gar jav-eu ya’mawr-euq~mae.
\v 5 Khoerngae, Aqbyaqhaq, aqyawf-euq kuirlaf khoer nyiq ghaq-anr aernaeq-eu, <<Nawnyaf hawr-eu manqtanqlav heugar jawrtawq yaf-awq. Ngar, aqlizaq naeq-aer khoergar le-awr, nga’nyaf, uqduq tanqghaq-euq nar-aq, nawnyaf jawr-eu gar ghofle~ma.>>
\p
\v 6 Khoernar-aq, Aqbyaqhaq, dzanpuiv-awr lawr-eu gar geuf-eu miqdzaq baflaf-awr, aqyawf-euq zaqyo Irtsav-anr bafdav naeq-awr, aqyawf-euq aqlaf-anr-aq, miqdzaq miqgeur keuq-awr, micaer jirbav yur-awr nae, aqyawfnyaf tiqkawv lof-aer leghae-euq~mae.
\v 7 Khoerngae, Irtsav, aqyawf-euq aqda Aqbyaqhaq-anr aer-eu, <<Ngaqda-or!>>
\p Khoerngae, Aqbyaqhaq aerkhof naeq-eu, <<Ngaq-euq zaqyo-or, ngar heugar jawr~ma.>>
\p Khoernar-aq, Irtsav narhaq-eu, <<Haeq! Miqdzaq miqgeur hawr-eu miqdzaq jav-eu khawf, dzanpuiv-awr lawrnaeq-eu gharduq yawrzaq aqgeugar jawr-eu~la?>>
\p
\v 8 Khoerngae, Aqbyaqhaq aerkhof naeq-eu, <<Ngaq-euq zaqyo-or, Miqyaer, aqyawf-euq gharduq dzanpuiv-awr lawrnaeq-eu yawrzaq laeqhmq~taef-a.>> Khoernar-aq, aqnyaf dazaq-aer tiqkawv lof-aer leghae-euq~mae.
\p
\v 9 Aqnyaf dazaq, Miqyaer nae aernaeq-euq jawrduq khoertsanr-anr lekeuv ngae, Aqbyaqhaq khoergar lawrduq tsov-awr, miqdzaq geudav-euq~mae. Khoernar-aq, aqyawf-euq zaqyo Irtsav-anr pafcuf-awr, lawrduq-euq khoertav geutaq-euq miqdzaq-euq khoertav bafdav-euq~mae.
\v 10 Khoerngae, Aqbyaqhaq, aqyawf-euq aqlaf cawqja-awr micaer jirbav gheudov-awr nae, aqyawf-euq zaqyo-anr saef-eu laer ghae-eu~mae.
\p
\v 11 Aerkhawf, Ya’we Miqyaer-euq mqtav ghaqkhaer, mq-euq khoertav nae aqyawf-anr kur-eu,
\p <<Aqbyaqhaq-or, Aqbyaqhaq-or!>> Khoerngae, Aqbyaqhaq aer-eu, <<Ngar heugar jawr~ma.>>
\p
\v 12 Khoerngae, mqtav ghaqkhaer aer-eu, <<Nawr, aqlizaq-anr nawq-euq aqlaf taq toeqciv. Aqyawf-anr lavtanq lavnar paq-aer tiqjeq-iq taqjanr. Nawr, Miqyaer-anr guv-eu ngar-a~laer, nymq-mr, ngar yasiq-euq~ma. Aqjeq mirnae aernar-aq, nawr, zaqyo tiq ghaq taef-aer jawr-eu khawf, ngaq-anr maqbif-aer cirkhof maqkhof-aq.>>
\p
\v 13 Khoerngae, Aqbyaqhaq, uqduq bafdir-awr hawghae ngae, yawr aqbuq tiq mawr uqcoer nyiq coerluf aqgan bawduv-anr tanqngeuq taq-awr jawr-eu gar ya’mawr-euq~mae. Khoerngae, Aqbyaqhaq, yawr aqbuq khoermawr nyaeflaq-ir-awr, aqyawf-euq zaqyo-euq danzar, dzanpuiv-awr lawr-eu jeq, Miqyaer-anr lawrnaeq-euq~mae.
\v 14 Khoerngae, Aqbyaqhaq jawrduq khoertsanr-anr <<Ya’we Yirle>> laer myanr-euq~mae. Iqnan keuvni, aqcawq, <<Ya’we Miqyaer-euq gawqjawq-anr laeqhmq naeqlaf taef-a>> laer dawqdaq daq-eu~mae.
\p
\v 15 Khoernar-aq, Ya’we Miqyaer-euq mqtav ghaqkhaer, mq-euq khoertav nae Aqbyaqhaq-anr nyiq pov tiqpov kur-awr,
\v 16 heulof-aer aer-eu~mae: <<Ya’we Miqyaer aer-eu, ngar, ngaq-euq tsawrmyanr-anr ghoe-awr heulof-aer kamq-eu ma: nawr, zaqyo tiq ghaq taef-aer jawr-eu nawq-euq zaqyo, ngaq-anr maqbif-aer cirkhof maqkhof-euq mirnae,
\v 17 yawduq bawni ngar, nawq-anr guiqlanq bi keuvle-awr, nawq-euq zaqdeuq uvdeuq khawf, mqtav-euq aqguir hawr-eu iqmalavshav-euq lawrdzer jav-eu kharshuif myaq-eu lof-aer, ngar yawkhav-aer bimyaq bi baerlar~ma. Nawq-euq zaqdeuq uvdeuq-aq, aqyawf maf-anr muir-eu deuq-euq meuq-euq lanrkhaeq za~taef-a.
\v 18 Khoeruqtaf, nawr, ngaq-euq tersar-anr narhaq geuf-euq mirnae, mirtsaq-euq khoertav jawr-eu tsawrjeuq tsawrca dawqtawvluf, nawq-euq zaqdeuq uvdeuq-euq baqda nae guiqlanq za~taef-a.>>
\p
\v 19 Khoernar-aq, Aqbyaqhaq, aqyawf-euq kuirlaf jawr-eu gar ghofka le-awr, aqyawfnyaf tsawqtur-awr khoergar nae Beqlarsheqba-anr tiqkawv lof-aer ghof-ir-awr Aqbyaqhaq, Beqlarsheqba-anr jawr-euq~mae.
\s1 Naqhor-euq Zaqdeuq Uvdeuq
\p
\v 20 Garkawv khoerdeuq dzeur-euq nar-aq, aqcawq, Aqbyaqhaq-anr heulof-aer aernaeq-euq mae, <<Nawq-euq maernmr Naqhor-euq gharduq Mirlaqka, zaq heumyav ghaq ciq-euq~mae.
\v 21 Huqbaw zaqyo ghaq-aq, Urzav~mae. Aqyawf-euq maernmr Buqzav, Aqlam-euq aqda Gaqmeuqlar,
\v 22 Cirsaev, Haqzor, Pirlaqdaqshav, Jirdaqlar, Beqturlar~mae.>>
\v 23 Beqturlar-aq, Leqberkav-euq aqda~mae. Mirlaqka-aq, Aqbyaqhaq-euq maernmr Naqhor-euq gharduq zaq heu yaef ghaq ciq-euq~mae.
\v 24 Tsawrmyanr Lurmaq laer kur-eu, Naqhor-euq ma’nyir-aq, Teqba, Gaqhaq, Taqhav hawr-eu Maraqka heudeuq ciq-euq~mae.
\c 23
\s1 Saqlar Zir Jir-euq
\p
\v 1 Saqlar 127 khof byanni daef-euq~mae. Saqlar-euq daefzir heumyav khof daefyaf-euq~mae.
\v 2 Saqlar-aq, Kaqnaq mirtsaq-anr jav-eu Heqbyoq meuq laer khawf kur-eu, Kirliryav Arba meuq-anr shir-euq~mae. Aqbyaqhaq, Saqlar-euq gharduq tsawrngoer ngoernaeq ler-awr, aqyawf-euq gharduq myavbir yawkhav-aer dov-euq~mae.
\p
\v 3 Khoerngae, Aqbyaqhaq tsawrshir baftaq-euq maeqshi nae tur-awr, Heqtav tsawrhaq-anr heulof-aer aernaeq-euq mae,
\v 4 <<Ngar-aq, nawmaf-euq ghanrcae boermiq siqkhaq hawr-eu daqyan pyeuf-eu~ma. Ngaq-euq tsawrshir, ngaq-euq myav-anr maqmawr gar bafpanqnya ni, ngaq-anr lmqbymr geuf-eu gharduq paertsanr tiq tsanr bifnaeq laf-awq laer ngar, nawmaf-anr shar-eu~ma.>>
\p
\v 5 Khoerngae, Heqtav tsawrhaq, Aqbyaqhaq-anr aerkhof-eu lafkhoer heulof-aer aernaeq-euq~mae:
\v 6 <<Ngaq-euq sanqpaq-or, narhaq sher-eq! Nawr-aq, nga’maf-euq ghanrcae baoq khav-eu dzoeqda tiq ghaq~mae. Nga’maf-euq lmqbymr-euq lafkhoer muiqdzaeq-eu tsanr, nawr, nawq-euq tsawrshir-anr bafpanqnya~taef-a. Nga’maf-euq lafkhoer tsawrhaq tiqghaq-iq yawqha-euq lmqbymr-anr, nawq-euq tsawrshir-anr maqbi bafpanq laer maqaer-ar.>>
\p
\v 7 Khoerngae, Aqbyaqhaq tsawqtur-awr, khoerkhanq-euq tsawrhaq pyeuf-eu Heqtav tsawrhaq-anr awbyav naeq-awr,
\v 8 aqyawf maf-anr heulof-aer aernaeq-eu~mae: <<Ngaq-euq tsawrshir ngaq-euq myav-anr maqmawr gar bafpanq-eu gharduq, nawmaf nuima tsaqnar-aq, ngar aer-eu gar narhaq sher-eq. Ngaq-euq gharduq Zoqhar-euq zaqyo Erpaqloq-anr tanqshar naeqlaf-awr,
\v 9 ngaq-anr, aqyawf-euq daeyar daedzer-euq laftav paw jav-eu, Maqpeqlar lokhanq khoerkhanq bifnaeqlaf ni aernaeq-awq. Nawmaf-euq ghanrcae ngar, lmqbymr geuf-eu gharduq paertsanr tiq tsanr za ni, arpoeq khargeux-eu lof-aer ngaq-anr anqnaeq-awq laer ngaeqcawq naeqlaf-awq.>>
\p
\v 10 Khoerngae, Erpaqloq khawf, Heqtav tsawrhaq-euq ghanrcae nuirluf-eu~mae. Heqtav tsawrhaq Erpaqloq-aq, meuq-euq lanrkhaeq-anr urlar luf-eu Heqtav tsawrhaq deuq-euq maeqshi, Aqbyaqhaq-anr aerkhof naeq-eu,
\v 11 <<Ngaq-euq sanqpaq-or, narhaq sher-eq. Khoerlof-aer maqngeur ni, daeyar heukawq hawr-eu daeyar-anr jav-eu lokhanq khoerkhanq khawf ngar, nawq-anr bif~ma. Ngaq-euq tsawrhaq deuq-euq maeqshi ngar, nawq-anr bif~ma. Nawq-euq tsawrshir bafpanq-ir-awq.>>
\p
\v 12 Khoerngae, Aqbyaqhaq-aq, khoerkhanq-euq tsawrhaq-anr awbyav-euq~mae.
\v 13 Khoernar-aq, khoerkhanq-euq tsawrhaq gaq-eu gar aqyawf, Erpaqloq-anr aernaeq-eu, <<Nawr, nuima tsaqnar-aq, ngar aer-eu gar narhaq sher-eq! Ngar, nawq-anr daeyar-euq arpoeq bif~ma. Ngaq-anr, arpoeq yurnaeq laf-awq laer ngar, nawq-anr shar-eu~ma. Khoernar-aq, ngar, ngaq-euq tsawrshir khoergar bafpanq~ma.>>
\p
\v 14 Khoerngae, Erpaqloq, Aqbyaqhaq-anr aerkhof naeq-eu,
\v 15 <<Ngaq-euq sanqpaq-or, ngaq-anr narhaq naeqlaf sher-eq! Pyurkhor 400 sheker poeq-eu mirtsaq tiq kawq, arnyaf-euq yawkaq aqjeq aernyaf nyeuv-eu~la? Nawr, nawq-euq tsawrshir bafpanq-ir-awq.>>
\v 16 Khoerngae, Aqbyaqhaq, Erpaqloq nae aer-euq gar gatsaq-awr, Heqtav tsawrhaq gaq-eu gar aer-euq lof-aer, Aqbyaqhaq, Erpaqloq-anr jeqgaf jeqka mr-eu gar tsaq-eu pyurkhor 400 sheker savnaeq-euq~mae.
\s1 Saqlar-anr Bafpanq-euq
\p
\v 17 Khoermirnae, Mamqleq meuq-euq maeqshi Maqpeqlar-anr jav-eu, Erpaqloq-euq daeyar khoerkawq zeurtsaev-euq~mae: daeyar khoerkawq, daeyar-euq lafkhoer jav-eu lokhanq, daeyar-euq lafkhoer daef-eu arbawr dawqtawvluf hawr-eu yarkaq jawqjawq-aer khardaef-eu deuq khawf,
\v 18 Aqbyaqhaq-euq myawqganq pyeuflar-euq~mae. Khoer-aq, meuq-euq lanrkhaeq-anr khar urlar-euq Heqtav tsawrhaq-euq maeqshi pyeuflar-euq~mae.
\p
\v 19 Khoernar-aq, Aqbyaqhaq, Kaqnaq mirtsaq Mamqleq meuq-euq maeqshi, Maqpeqlar daeyar-anr jav-eu lokhanq-euq lafkhoer, aqyawf-euq miqzaq Saqlar bafpanq-euq~mae. Mamqleq meuq-aq, Heqbyoq meuq aqyawf meuq~mae.
\v 20 Khoerngae nae nar-aq, daeyar khoerkawq hawr-eu daeyar-anr jav-eu lokhanq khawf lmqbymr geuf-eu gharduq, Heqtav tsawrhaq nae Aqbyaqhaq-anr anqtsaev naeq-euq~mae.
\c 24
\s1 Irtsav-euq Miqshuif Pov-euq
\p
\v 1 Nymq-mr, Aqbyaqhaq arkhof khawvlar-awr tsawrmawq mawqle-euq~mae. Ya’we Miqyaer, aqyawf kharmr kharshar-eu yawqjeq navluf-anr guiqlanq bif-eu~mae.
\v 2 Khoerngae, Aqbyaqhaq, aqyawf-euq nymrkhanq-euq lafkhoer nae tsawrkhof khawvdzaeq-awr, aqyawf kharjav-eu jeq-anr hawlanr-eu kuirlaf-anr heulof-aer aernaeq-euq~mae: <<Nawq-euq aqlaf, ngaq-euq shaqpyaq-euq uqmov cawqtaq-awq.
\v 3 Ngaq-euq zaqyo-euq miqzaq bigeuf-eu gharduq, ngar jawrtaf luf-eu Kaqnaq tsawrhaq-euq zaqmiq maq povnaeq laer mq-euq Miqyaer hawr-eu mirtsaq-euq Miqyaer pyeuf-eu Ya’we Miqyaer-anr ghoe-awr ngar, nawq-anr bikamq-eu~ma.
\v 4 Nawr, ngaq nae daefle-euq mirtsaq-anr hawr-eu ngaq-euq aqyuif aqnyir deuq jawr-eu gar le-awr, nawr, ngaq-euq zaqyo Irtsav-euq gharduq miqzaq tiq ghaq sheuqlaq ler-awq.>>
\p
\v 5 Khoerngae, kuirlaf khoerghaq aqyawf-anr aernaeq-eu, <<Zaqmiq aqbur khoerghaq, ngaq naeq-aer mirkhanq heukhanq-anr maq oemawf nar-aq, ngar, nawq nae oedov-euq mirkhanq khoerkhanq-anr nawq-euq zaqyo ya sheuqkhoflef mae~lor?>>
\p
\v 6 Khoerngae, Aqbyaqhaq, aqyawf-anr heulof-aer aernaeq-euq~mae: <<Nawr, ngaq-euq zaqyo, mirkhanq khoerkhanq-anr maqya sheuqkhof lefni yawkhav-aer yanr~de-eq.
\v 7 Mq-euq Miqyaer pyeuf-eu Ya’we Miqyaer, ngaq-anr ngaqda-euq nymr hawr-eu ngaq-euq aqyuif aqnyir deuq daefle-euq mirtsaq-anr nae sheuqdov lef-awr, ngaq-anr dawq ngaeqcawq le-awr kamq-eu lafkhoer aer-eu, <Ngar, mirkhanq heukhanq, nawq-euq zaqdeuq uvdeuq-anr bif~ma.> Nawr, khoergar nae ngaq-euq zaqyo-euq gharduq miqzaq tiq ghaq povmawrnya ni, aqyawf-euq mqtav ghaqkhaer-anr khaer-awr, nawq-euq maeqhu paw bile~taef-a.
\v 8 Zaqmiq aqbur khoerghaq, nawq naeq-aer maq oemawf nar-aq, nawq nae ngaq-anr kamq-euq dawq heu-anr nae nawr buq-ir~taef-a. Aerkhawf, tiqjeq ghaenae-iq, ngaq-euq zaqyo-anr khoergar taq sheuqkhoflef~de-eq.>>
\v 9 Khoerngae, kuirlaf khoerghaq, aqyawf-euq yawsanr Aqbyaqhaq-euq shaqpyaq-euq uqmov aqlaf cawqtaq-awr, garkawv khoerdeuq-euq gharduq kamq-euq~mae.
\p
\v 10 Kuirlaf khoerghaq-aq, aqyawf-euq yawsanr-euq lawtaw deuq-euq lafkhoer nae lawtaw 10 mawr tae-awr, aqyawf-euq yawsanr-euq pyurshuir myawqganq kharngeur-eu jeq yur-awr dov-ir-euq~mae. Aqyawf tsawqtur-awr Naqhor meuq, Meqsoqpoqtaqmir mirtsaq-anr le-euq~mae.
\v 11 Uqcif uqtaw tawle-awr, zaqmiq aqbur deuq ircuf khawfle ngae, meuqdzer jav-eu ircuf landuq-euq dawqpae aqyawf, lawtaw khoerdeuq-anr pawqtsuif pawqdmq bidmq-euq~mae.
\v 12 Khoerngae, kuirlaf khoerghaq heulof-aer shar-euq~mae: <<Ngaq-euq yawsanr Aqbyaqhaq-euq Miqyaer pyeuf-eu Ya’we Miqyaer-or, nawr, iqnan, ngaq-anr arsaq yawmuiq-aer bi saqnya naeqlaf-awr, ngaq-euq yawsanr Aqbyaqhaq-anr ghawqshaq gaq-eu jeq bimawr naeqlaf-awq.
\v 13 Haeq, ngar, ircuf cuq-euq dawqpae yawfluf-awr, meuq heumeuq-euq lafkhoer jawr-eu tsawrhaq-euq zaqmiq deuq ircuf khawfle luf-eu~mae.
\v 14 Ngar, zaqmiq aqbur zaqguq tiq ghaq-anr, <Nawq-euq muideur bafka-awr, ngaq-anr ircuf bidawr naeqlaf-awq> laer aernaeq ngae, <Dawr-awq. Ngar, nawq-euq lawtaw deuq-anr khawf bidawr ma> laer aer-eu zaqmiq aqbur khoerghaq-aq, nawq nae nawq-euq kuirlaf Irtsav-euq gharduq tsaqtsov taq-euq ghaq pyeuf luf-ur! Khoerlof-aer pyeuflar nar-aq, nawr-aq, ngaq-euq yawsanr-anr ghawqshaq gaq-eu jeq bimawr-euq ngar-a laer ngar siqnya~ma.>>
\p
\v 15 Khoerngae, aqyawf dawq maq ngaeqjir-euq minav-aer, Leqberkav, bafpu-euq khoertav muideur baf-awr oeluf-eu~mae. Leqberkav-aq, Beqturlar-euq zaqmiq~mae. Beqturlar-aq, Aqbyaqhaq-euq maernmr Naqhor-euq miqzaq Mirlaqka-euq zaqyo~mae.
\v 16 Zaqmiq aqbur zaqguq heughaq-aq, arghaer zawr muiq-awr, zaqyo aqli naeq-aer maq yuftaf haw-euq miqdaf dafshawr~mae. Aqyawf, cuq-anr ir-awr, aqyawf-euq muideur khawfbyan-awr ghofdavlar luf-eu~mae.
\v 17 Khoerngae, kuirlaf khoerghaq, aqyawf-anr dzoer-ir-eu laer caevghae-awr aer-eu, <<Nawq-euq muideur-anr danq-eu ircuf, ngaq-anr uicuiv bidawr naeqlaf-awq.>>
\p
\v 18 Khoerngae, zaqmiq aqbur khoerghaq aer-eu, <<Ngaq-euq sanqpaq-or, dawrnya~taef-a.>> Khoernar-aq, aqyawf-euq muideur, aqyawf-euq aqlaf-anr yawkawr-aer bafka lef-awr, kuirlaf khoerghaq-anr bidawr-euq~mae.
\v 19 Zaqmiq aqbur khoerghaq, aqyawf-anr bidawr ghaq-euq nar-aq aer-eu, <<Ngar, nawq-euq lawtaw deuq-anr khawf, tiqdaev bidawrni, ircuf khawfdovnaeq nyar.>>
\v 20 Khoernar-aq, aqyawf yawkawr-aer muideur-anr danq-eu ircuf, khawrlawq-anr shaevanr-awr, ircuf khawf-ir-eu laer landuq-anr par caevghae-awr nae, aqyawf-euq lawtaw dawqtawv luf-anr ircuf khawfnaeq-euq~mae.
\v 21 Khoerngae, Ya’we Miqyaer nae, aqyawf-euq garma yawmuiq-aer bi pyeufler nga lor laer ya siqni, tsawrhaq khoerghaq ciqcurni jawr-awr, zaqmiq aqbur khoerghaq-anr hawluf-eu~mae.
\p
\v 22 Khoernar-aq, lawtaw deuq ircuf dawrdaevjir ngae, tsawrhaq khoerghaq, sheker tiqpav\f + \fr 24:22 \fk Sheker tiqpav\ft : Heqbyaer-euq dawq-aq, tiq berkaq laer aertaq-euq~mae.\f* kan-eu narmaer-anr geuf-eu shuir naqtanr tiq hmq, aqyawf-euq aqlaf-anr duf-eu shuir 10 sheker kan-eu lafduf tiq gu laer Leqberkav-anr bifnaeq-awr,
\v 23 narhaq-eu, <<Nawr, aqsur ghaq-euq zaqmiq le laer ngaq-anr aernaeqlaf sher-eq? Nawqda-euq nymr-euq lafkhoer nga’maf yafkhar maqza yar~lor?>>
\p
\v 24 Khoerngae, zaqmiq aqbur khoerghaq aerkhof naeq-eu, <<Ngar-aq, Naqhor-anr bawnaeq-euq Mirlaqka-euq zaqyo Beqturlar-euq zaqmiq le.>>
\v 25 Khoeruqtaf, zaqmiq aqbur khoerghaq paraer-eu, <<Ngaq-euq paeqzaq-euq nymr-anr ghovyoeq hawr-eu jeqdzar javganq-awr yafduq khawf jav~mae.>>
\p
\v 26 Khoernar-aq, tsawrhaq khoerghaq awbyav-awr, Ya’we Miqyaer-anr uqduq tanq-euq~mae.
\v 27 Khoerngae, aqyawf aer-eu, <<Ya’we Miqyaer, ngaq-euq yawsanr Aqbyaqhaq-euq Miqyaer-anr jaceuq~ma. Aqjeq mirnae aernar-aq, aqyawf, ngaq-euq yawsanr-anr aqyawf-euq ghawqshaq gaq-eu jeq hawr-eu yawtsaq yawdawr jeq maqbyaer naeq-aq. Ya’we Miqyaer, ngaq-anr khawf garma kanrli-aer sheuqghae naeqlaf-awr, ngaq-euq yawsanr-euq aqyuif aqnyir-euq nymr-anr sheuqkeuv naeqlaf-euq~mir-a.>>
\s1 Laqbaq, Aqbyaqhaq-euq Kuirlaf-anr Ha-euq
\p
\v 28 Khoerngae, zaqmiq aqbur zaqguq khoerghaq caevkhof lef-awr, dawq khoerdeuq khar yagaq-euq lof-aer aqyawf-euq aqma-euq nymrkhanq-anr dzawrnaeq ler-euq~mae.
\p
\v 29 Leqberkav-aq, tsawrmyanr Laqbaq laer kur-eu ardov tiq ghaq jawr-eu~mae. Khoerngae, Laqbaq lafnyir caevghae-awr, cuq-euq dawqpae jawr-eu tsawrhaq khoerghaq jawr-eu gar ir-euq~mae.
\v 30 Aqyawf-euq dmrma narmaer-anr geufluf-eu naqtanr hawr-eu aqlaf-anr dufluf-eu lafduf-anr ya’mawr-euq uqtaf, <<Tsawrhaq khoerghaq, ngaq-anr khoerheu aernaeq laf-euq mae>> laer aqyawf-euq dmrma Leqberkav aer-eu gar parya gaq ngae, Laqbaq, tsawrhaq khoerghaq jawr-eu gar ir-awr, aqyawf, lawtaw-euq gardzer, cuq-euq dawqpae yawfluf-eu gar ya’mawr-euq~mae.
\p
\v 31 Khoerngae, aqyawf aer-eu, <<Ya’we Miqyaer-euq guiqlanq za-euq ghaq-or, aqjeq mirnae lafnyir paw yawfluf-eu~le? Ngaq naeq-aer lar-awq. Ngar, nymr lavsav taq-awr, lawtaw-euq jawrduq khawf laeqhmq taq-euq~ma.>>
\s1 Aqjeq Mirnae Lar-euq Garkawv Ja’naeq-euq
\p
\v 32 Khoernar-aq, tsawrhaq khoerghaq, nymr-euq lafkhoer urler-euq~mae. Laqbaq, lawtaw khavdaq bafka-awr, lawtaw deuq-anr ghovyoeq hawr-eu jeqdzar bif-euq~mae. Tsawrhaq khoerghaq hawr-eu aqyawf naeq-aer lar-euq deuq-euq aqkuir bidzuif-eu gharduq, ircuf khawf khawfnaeq-euq~mae.
\v 33 Aqyawf-euq maeqshi hawqje sharghaq-awr, dzaq-eu laer ghae ngae, aqyawf aer-eu, <<Ngar, ngaq-euq garkawv maqya aerdov-euq khoerkeuvni maqdzaq~siq.>>
\p Khoerngae, Laqbaq aer-eu, <<Ngaeq-awq.>>
\p
\v 34 Khoerngae, aqyawf heulof-aer aer-eu~mae: <<Ngar-aq, Aqbyaqhaq-euq kuirlaf~ma.
\v 35 Ya’we Miqyaer, ngaq-euq yawsanr-anr guiqlanq yawkhav-aer bif-awr, aqyawf huiq-awr manr-eu tsawrhaq tiq ghaq pyeuflar-euq~mae. Miqyaer, aqyawf-anr yawr, mawrner, pyur, shuir, aqbur zaqkhav, aqli zaqkhav, lawtaw hawr-eu manqtanqlav bifnaeq-euq~mae.
\v 36 Ngaq-euq yawsanr-euq miqzaq Saqlar mawqle ngae, ngaq-euq yawsanr-euq gharduq zaqyo tiq ghaq baw-euq~mae. Ngaq-euq yawsanr kharjav-eu jeq, zaqyo heughaq-anr bifnaeq jir-euq~mae.
\v 37 Ngaq-euq yawsanr, ngaq-anr bi kamqnaeq laf-awr aer-eu, <Ngaq-euq zaqyo-euq miqzaq bigeuf-eu gharduq, Kaqnaq mirkhanq-anr ngar jawrtaf luf-eu, Kaqnaq tsawrhaq-euq zaqmiq taq povnaeq.
\v 38 Nawr, ngaqda-euq nymr hawr-eu ngaq-euq aqyuif aqnyir jawr-eu gar le-awr, ngaq-euq zaqyo-euq gharduq miqzaq tiq ghaq sharpov ler-awq.>
\p
\v 39 <<Ngar, ngaq-euq yawsanr-anr, <Zaqmiq aqbur khoerghaq, ngaq naeq-aer maq oemawf-eu baw-mr> laer aernaeq-euq~ma.
\p
\v 40 <<Aerkhawf, aqyawf, ngaq-anr aer-eu, <Ngar, aqmyanluf cantae luf-eu Ya’we Miqyaer, nawq-euq garma yawmuiq-aer bi pyeufler-eu gharduq, aqyawf-euq mqtav ghaqkhaer, nawq naeq-aer bijawr~taef-a. Khoernar-aq, nawr, ngaq-euq aqyuif aqnyir hawr-eu ngaqda-euq nymr-anr nae, ngaq-euq zaqyo-euq gharduq miqzaq tiq ghaq ya sheuqlef~taef-a.
\v 41 Khoernar-aq, nawr, ngaq-euq aqyuif aqnyir jawr-eu gar lekeuv ngae, ngaq-anr kamq-euq dawq khoer-anr nae buq-ir~taef-a. Aqyawfmaf, aqyawf maf-euq zaqmiq, nawq-anr maq bifnaeq laf-eu ngeur nar-aq, nawr, ngaq-anr kamq-euq gar nae buq-ir~taef-a.>
\p
\v 42 <<Iqnan, ngar, cuq-euq dawqpae larkeuv ngae heulof-aer aer-euq~ma, <Ngaq-euq yawsanr Aqbyaqhaq-euq Miqyaer pyeuf-eu Ya’we Miqyaer-or, ngar canluf-eu ngaq-euq garma heukanr yawmuiq-aer bi pyeufler naeqlaf-awq.
\v 43 Hawsher-eq, ngar, ircuf cuq-euq dawqpae yawfluf-eu~ma. Dovle-awr ircuf khawfle-eu miqdaf dafshawr tiq ghaq-anr, <<Nawq-euq muideur-anr danq-eu ircuf, ngaq-anr uicuiv bidawr naeqlaf sher-eq>> laer ngar shar ngae,
\v 44 zaqmiq aqbur khoerghaq, ngaq-anr aernaeq laf-eu, <<Nawr tiqdaev dawr-awq. Nawq-euq lawtaw deuq-anr khawf, ngar, ircuf khawfdovnaeq ma>> laer aernar-aq, zaqmiq aqbur khoerghaq-aq, Ya’we Miqyaer nae ngaq-euq yawsanr-euq zaqyo-euq gharduq tsaqtsov taq-euq miqzaq pyeuf~luf-ur.>
\p
\v 45 <<Ngar, ngaq-euq nuima-euq lafkhoer dawq maq ngaeqjir-euq minav-aer, Leqberkav, bafpu-euq khoertav muideur baf-awr, cuq-anr ir-awr, ircuf khawfghaq ngae, <Ngaq-anr ircuf bidawr naeqlaf sher-eq> laer ngar, aqyawf-anr shar-euq~ma.
\p
\v 46 <<Aqyawf, bafpu-anr nae muideur yawkawr-aer bafka-awr aer-eu, <Dawr-awq. Ngar, nawq-euq lawtaw deuq-anr khawf bidawr~ma.> Khoermirnae, ngar dawr-awr, aqyawf, lawtaw khoerdeuq-anr khawf bidawr-euq~mae.
\p
\v 47 <<Khoernar-aq, ngar, aqyawf-anr, <Nawr aqsur ghaq-euq zaqmiq~le?> laer narhaq ngae, aqyawf aer-eu, <Ngar-aq, Mirlaqka nae bawnaeq-euq Naqhor-euq zaqyo Beqturlar-euq zaqmiq~ma.> Khoernar-aq, ngar, aqyawf-euq narmaer-anr geuf-eu naqtanr bigeuf-awr, aqyawf-euq aqlaf-anr lafduf biduf-euq~ma.
\v 48 Khoerngae, ngar awbyav-awr Ya’we Miqyaer-anr uqduq tanq-eu lafkhoer, ngaq-euq sanqpaq Aqbyaqhaq-euq Ya’we Miqyaer-anr jaceuq-euq~ma. Aqjeq mirnae aernar-aq, aqyawf, ngaq-anr yawtsaq yawdawr garma kanr-anr sheuqghae naeqlaf-awr, ngaq-euq yawsanr-euq zaqyo-euq miqzaq geuf-eu gharduq, ngar, ngaq-euq yawsanr-euq maernmr-euq zaqmiq-anr ya’mawr-euq~ma.
\v 49 Nymq-mr, nawmaf, ngaq-euq yawsanr-anr ghawqshaq gaq-awr sarjax zif-eu jeq bimawr-eu ma laer ngeur nar-aq, ngaq-anr aernaeq laf-awq. Maq mrnya nar-aq khawf ngar, armar paw maqngeur nar-aq, arcar paw irpaq nga laq laer noeqtsaevnya ni aernaeq laf-awq.>>
\s1 Laqbaq Hawr-eu Beqturlar Aertsaev-euq
\p
\v 50 Khoerngae, Laqbaq hawr-eu Beqturlar aerkhof-eu lafkhoer aer-eu, <<Garkawv heu Ya’we Miqyaer-anr nae oe-euq mirnae, nga’maf, yawmuiq khawf yawdoer khawf, nawq-anr maqpar ngaeqnaeqnya~mir-a.
\v 51 Haeq, Leqberkav, nawq-euq maeqshi jawrluf~ngar-a. Aqyawf-anr sheuq-awr ghof-ir-awq. Ya’we Miqyaer nae aernaeq laf-euq lof-aer, aqyawf-anr sheuq-awr, nawq-euq yawsanr-euq zaqyo-euq miqzaq bi geuf-ir-awq.>>
\p
\v 52 Aqbyaqhaq-euq kuirlaf, aqyawf nyaf-euq dawq yagaq ngae, Ya’we Miqyaer-euq maeqshi mirtsa awbyav ghae-euq~mae.
\v 53 Khoerngae, kuirlaf khoerghaq, shuir myawqgur, pyur myawqgur hawr-eu maeqtsoeq yurdov-awr, Leqberkav-anr bifnaeq-euq~mae. Aqyawf-euq ardov hawr-eu aqyawf-euq aqma-anr khawf arpoeq khav-eu myawqdeuq bifnaeq-euq~mae.
\p
\v 54 Khoernar-aq, kuirlaf khoerghaq hawr-eu aqyawf naeq-aer lar-euq deuq dzaq-awr dawr-awr, tiq mir yaf-euq~mae. Khoernar-aq, uqshawq paw turlar ngae aqyawf aer-eu, <<Ngaq-anr, ngaq-euq yawsanr jawr-eu gar bighof-ir naeqlaf-awq.>>
\p
\v 55 Aerkhawf, Leqberkav-euq ardov hawr-eu aqyawf-euq aqma aer-eu, <<Aqburzaq, nga’maf naeq-aer heumyav nan, teqle-euq 10 nan parbi jawrnaeqlaf~siq. Khoernar-aq, aqyawf-anr bioe~ma.>>
\p
\v 56 Khoerngae, kuirlaf khoerghaq, aqyawf nyaf-anr aer-eu, <<Ya’we Miqyaer, ngaq-euq garma yawmuiq-aer bi pyeufler naeqlaf-euq gar taqpar lavtsoeq naeqlaf. Ngaq-anr, ngaq-euq yawsanr jawr-eu gar bighof-ir naeqlaf-awq.>>
\p
\v 57 Khoerngae, aqyawfnyaf aer-eu, <<Ngaqha, aqburzaq kurlaf-awr, aqyawf aqjox-aer aer nga laer ngaqha narhaqhaw~taef-a.>>
\v 58 Khoerngae, aqyawfnyaf, Leqberkav-anr kurlaf-awr aqyawf-anr aernaeq-eu, <<Nawr, tsawrhaq teughaq naeq-aer ir ma~lor?>>
\p Khoerngae, Leqberkav aer-eu, <<Ngar ir~ma.>>
\p
\v 59 Khoermirnae, aqyawfmaf, yawqha-euq dmrma Leqberkav hawr-eu aqyawf-anr bosav-eu ghaq, Aqbyaqhaq-euq kuirlaf hawr-eu aqyawf-euq tsawrhaq deuq-anr bi ghof-ir-euq~mae.
\v 60 Khoerngae, aqyawfmaf, Leqberkav-anr dawq heulof-aer ngaeqghae naeq-awr aer-eu,
\b
\q1 <<Ngaqha-euq dmrma-or, nawr-aq, artanr armyaer ghaq-euq aqma madzanr pyeufluf-ur!
\q1 Nawq-euq zaqdeuq uvdeuq, aqyawf maf-anr muir-eu deuq-euq lanrkhaeq za luf-ur!>>
\b
\s1 Irtsav, Leqberkav-anr Sheuqdanq Dzaq-euq
\p
\v 61 Khoerngae, Leqberkav hawr-eu aqyawf-euq aqbur zaqkhav deuq tur-awr lawtaw-anr dziqler-awr, kuirlaf khoerghaq-euq maeqnan cantae ghae-euq~mae. Kuirlaf khoerghaq, Leqberkav sheuq-awr ghof-ir-euq~mae.
\p
\v 62 Khoerngae yamq-anr, Irtsav, Neqger mirtsaq-anr jawr-eu mirnae Beqlarhaiqlor garma-anr ghoflar luf-eu~mae.
\v 63 Uqciftaw tawle ngae, Irtsav sharnoeq sharsawx-eu laer daeyar-anr dov-ir-euq~mae. Khoerngae, aqyawf, uqduq bafdir-awr hawghae ngae, haeq sher-eq, lawtaw tiqdeuq larluf-eu~mae.
\v 64 Khoerngae, Leqberkav, aqyawf-euq uqduq bafdir ngae, Irtsav-anr hawmawr-awr, lawtaw-anr nae zafka le-awr,
\v 65 kuirlaf khoerghaq-anr narhaq-eu, <<Daeyar paw nae aqdui maf-anr dzoerle luf-eu tsawrhaq khoerghaq aqsur ghaq~la?>> Kuirlaf khoerghaq aerkhof naeq-eu, <<Ngaq-euq yawsanr~mae.>>
\p Khoerngae, Leqberkav, myavpyawq-anr daeqkaq-eu parjae yurdov-awr, daeqkaq-euq~mae.
\p
\v 66 Khoerngae, kuirlaf khoerghaq, aqyawf nae kharmr kharshar-euq jeq dawqtawvluf, Irtsav-anr dzawrnaeq-euq~mae.
\v 67 Khoernar-aq, Irtsav, Leqberkav-anr aqyawf-euq aqma Saqlar-euq saeqghawv-euq lafkhoer sheuqur lef-awr, aqyawf naeq-aer jawr-awr, Leqberkav, aqyawf-euq miqzaq pyeuflar-euq~mae. Aqyawf, Leqberkav-anr gaq-euq~mae. Heu-euq baqda nae, Irtsav, aqyawf-euq aqma shir-euq garkawv nuima sarlar-euq~mae.
\c 25
\s1 Aqbyaqhaq-euq Zaq Nuideuq
\r 1Zg 1:32-33
\p
\v 1 Khoernar-aq, Aqbyaqhaq, miqzaq tiq ghaq parsheuq-euq~mae. Aqyawf-euq tsawrmyanr-aq, Geqturlaq laer~mae.
\v 2 Aqyawf-euq ovnae zaq heudeuq jawrle-euq~mae: Zmrlaq, Yorshaq, Meqdaq, Mirdiqyaq, Irshaqbav hawr-eu Shuraq.
\v 3 Yorshaq-euq ovnae-aq, Sheqba hawr-eu Deqdaq~mae. Deqdaq-euq zaqdeuq-aq: Aqshurlmq tsawrhaq, Leqturshmq hawr-eu Lmqmiq~mae.
\v 4 Mirdiqyaq-euq zaqdeuq-aq: Erpaq, Erpeuq, Haqnov, Aqbirdaq hawr-eu Erlaqdaq~mae. Heudeuq dawqtawvluf Geqturlaq-euq ovnae jawrle-euq zaqdeuq~mae.
\p
\v 5 Aqbyaqhaq, aqyawf kharjav-eu jeq Irtsav-anr bifnaeq-euq~mae.
\v 6 Aqbyaqhaq, aqyawf-euq ma’nyir-euq zaqdeuq-anr khawf, lafsawq bifnaeq-euq~mae. Khoernar-aq, aqyawf maqshir-euq minav-aer, aqyawf maf-anr nanrma dovkhaeq paw bi dov-ir-euq~mae. Aqyawf-euq zaqyo Irtsav jawr-eu gar nae bidov-ir-awr, nanrma dovkhaeq paw-euq mirtsaq-anr bi jawr-ir-euq~mae.
\s1 Aqbyaqhaq Shir-awr Bafpanq-euq
\p
\v 7 Aqbyaqhaq nae daef-euq daefzir-euq arkhof dawqtawvluf 175 khof byan-eu~mae.
\v 8 Aqbyaqhaq zirbaw zirza-awr, tsawrkhof khawvlar ngae, saf tsaev-awr shir ngae, aqyawf-euq aqpoeq aqbawr deuq naeq-aer ghofjawr ler-euq~mae.
\v 9 Khoerngae, aqyawf-euq zaqyo nyiq ghaq, Irtsav hawr-eu Irshaqmeqlar nae, aqyawf-anr Maqpeqlar lokhanq-anr bafpanq-euq~mae. Lokhanq khoer-aq, Mamqleq meuq-euq maeqshi, Heqtav tsawrhaq Zoqhar-euq zaqyo Erpaqloq-euq daeyar-anr jav-eu~mae.
\v 10 Daeyar khoerkawq-aq, Aqbyaqhaq nae Heqtav tsawrhaq-anr zeur-euq daeyar khoerkawq~mae. Aqyawfnyaf, Aqbyaqhaq hawr-eu aqyawf-euq miqzaq Saqlar khawf khoergar bafpanq-euq~mae.
\v 11 Aqbyaqhaq shirdzeur-euq nar-aq, Miqyaer, aqyawf-euq zaqyo Irtsav-anr guiqlanq bif-euq~mae. Khoerngae Irtsav-aq, Beqlarhaiqlor-euq dawqpae jawrluf-eu~mae.
\s1 Irshaqmeqlar-euq Zaqdeuq Uvdeuq
\r 1Zg 1:29-31
\p
\v 12 Heu-aq, Aqbyaqhaq-euq zaqyo, Saqlar-euq aqbur zaqkhav Irjirtuvma Haqgaqlar-euq ovnae daefle-euq Irshaqmeqlar-euq tsuif~mae.
\v 13 Heu-aq, Irshaqmeqlar-euq zaqdeuq-euq tsawrmyanr~mae. Tiqmyanr sair tiqmyanr, aqyuif-anr nae aqnyir-anr keuvni heulof-aer~mae: Irshaqmeqlar-euq huqbaw zaqyo ghaq-aq, Neqbaqyor~mae. Khoernar-aq, Geqdar, Aqdaqbeqlar, Mirbaqsaq,
\v 14 Mirshaqmaq, Durmaq, Marsaq,
\v 15 Haqdar, Teqmav, Yeqtuqlav, Naqpirshav hawr-eu Geqdeqmaq~mae.
\v 16 Tsawrhaq heudeuq-aq, Irshaqmeqlar-euq zaqyo deuq~mae. Heu-aq, aqyawf maf-euq pudeuq, aqyawf maf-euq jawrnaq mrduq hawr-eu aqyawf maf-euq arjeuq-anr tsaq-eu dzoeqda 12 ghaq-euq tsawrmyanr~mae.
\v 17 Irshaqmeqlar-euq daefzir-aq, arkhof 137 khof daef-awr, saf tsaev-awr shir-euq nar-aq, aqyawf-euq aqpoeq aqbawr deuq naeq-aer ghofjawr ler-euq~mae.
\v 18 Aqyawf-euq zaqdeuq uvdeuq-aq, Aqshurliv mirkhanq-anr ir-eu garma-anr jav-eu, Haqbirlaq meuq-anr nae Irjirtuv-euq dawrnaq-aer jav-eu Shurlav meuq-anr keuvni jawr-euq~mae. Aqyawf-aq, aqyawf-euq aqyuif aqnyir deuq dawqtawv luf-anr nae dawrnaq-aer jawr-euq~mae.
\s1 Ersawr Hawr-eu Yaqkov Daefle-euq
\p
\v 19 Heu-aq, Aqbyaqhaq-euq zaqyo Irtsav-euq tsuif~mae. Aqbyaqhaq-euq ovnae Irtsav daefle-euq~mae.
\v 20 Irtsav, Leqberkav-anr sheuq ngae 40 khof khawv-eu~mae. Leqberkav-aq, Paqdan Aqlamq-anr jawr-eu Aqlamq tsawrjeuq Beqturlar-euq zaqmiq, Aqlamq tsawrjeuq Laqbaq-euq dmrma~mae.
\v 21 Khoerngae, Irtsav, aqyawf-euq miqzaq, maqbaw aqma mirnae, aqyawf-euq miqzaq-euq gharduq Ya’we Miqyaer-anr tanqshar-euq~mae. Ya’we Miqyaer, aqyawf nae tanqshar-euq dawq-anr narhaq-awr, aqyawf-euq miqzaq Leqberkav, zaq tsaevler-euq~mae.
\v 22 Aerkhawf, zaqdeuq, aqyawf-euq uqmav-euq lafkhoer dawfcae cae-eu mirnae, aqyawf aer-eu, <<Ngaq-anr aqjeq mirnae heulof-aer ghae-eu maqsiq mir-a?>> Khoermirnae, aqyawf, Ya’we Miqyaer-anr narhaq ler-euq~mae.
\p
\v 23 Khoerngae, Ya’we Miqyaer, aqyawf-anr aernaeq-eu,
\b
\q1 <<Nawq-euq uqmav-euq lafkhoer tsawrjeuq tsawrca nyiq jeuq anr-awr,
\q1 Nawq-euq mawrdo-anr nae tsawrhaq nyiq jeuq pav-ir~taef-a.
\q1 Tsawrjeuq tiq jeuq-aq yawqjeuqyawq navmaqtser khavdzaeq-awr,
\q1 Aqyuif ghaq-aq, aqnyir ghaq-euq kuirlaf yageuf~taef-a.>>
\b
\p
\v 24 Khoermirnae, aqnyir ciq-eu aryamq tsaqlar ngae-aq, haeq, uqmav-euq lafkhoer zaqdzm ur-eu~mae.
\v 25 Yawbae ghaq-aq, shaqjir nertseuvni ghae-awr, jeqzaq-euq bawkhov-euq maeqtsoeq dmluf-eu lof-aer, mawrdo dolan-aer cafhm tsof-awr dovle-euq~mae. Khoermirnae, aqyawfmaf, aqyawf-anr Ersawr laer myanrnaeq-euq~mae.
\v 26 Khoernar-aq, Ersawr-euq aqnyir, Ersawr-euq aqkuir kuirnuif-anr tsuvtaeq-awr dovle-euq~mae. Khoermirnae, aqyawf-anr Yaqkov laer myanrnaeq-euq~mae. Leqberkav zaqdzm ciq ngae, Irtsav 60 khof khawv-eu~mae.
\s1 Ersawr, Huqbaw Zaqyo-euq Aryaq Anqdzaq-euq
\p
\v 27 Khoernar-aq, zaq khoer nyiq ghaq huiqlar ngae, Ersawr-aq, shaqtae zawrnya-awr, aqmyanluf bawrtsanq-anr jawr-eu~mae. Yaqkov-aq, nanqyuni ghae-awr, saeqghawv-euq lafkhoer taef-aer jawr-eu~mae.
\v 28 Irtsav-aq, Ersawr nae shaqtae taemi laf-euq shaqjir yadzaq-eu mirnae, Ersawr-anr gaq-eu~mae. Aerkhawf, Leqberkav-aq, Yaqkov-anr gaq-eu~mae.
\p
\v 29 Tiqnan, Yaqkov dzartsoeq cafluf ngae, Ersawr bawrtsanq daega-anr can-ir-euq ghoflar-awr, ghaqdoer doer-eu~mae.
\v 30 Khoerngae, Ersawr, Yaqkov-anr aernaeq-eu, <<Ngaq-anr ghaqdoerdoer~nya. Dzarner teu, ngaq-anr bidzaq naeqlaf sher-eq.>> Khoermirnae, Ersawr-euq tsawrmyanr-aq, Eqdoq laer khawf kur-eu~mae.
\p
\v 31 Aerkhawf, Yaqkov aer-eu, <<Iqnan, nawr, huqbaw zaqyo-euq aryaq, ngaq-anr anqnaeq laf-awq.>>
\p
\v 32 Khoerngae, Ersawr aer-eu, <<Haeq! Ngar shirshaw-iq~mir-a. Huqbaw zaqyo-euq aryaq heu ngaq-anr aqjeq gardanr tsoeq-eu~la?>>
\p
\v 33 Khoerngae, Yaqkov aer-eu, <<Iqnan, nawr, ngaq-anr kamq-awq.>> Khoerngae, Ersawr, aqyawf-anr kamq-awr, huqbaw zaqyo-euq aryaq, Yaqkov-anr anqnaeq-euq~mae.
\v 34 Khoerngae, Yaqkov, Ersawr-anr kaqmur hawr-eu arnuivner caf-euq ciqnaeq-euq~mae. Khoernar-aq, Ersawr dzaqdaev dawrdaev ngae, tur-awr nae can-euq~mae. Ersawr, khoerlof-aer janr-awr, huqbaw zaqyo-euq aryaq-anr yaeqbawq-aer ghae-euq~mae.
\c 26
\s1 Miqyaer, Irtsav-anr Sarjax Dzaq-euq
\p
\v 1 Mirkhanq khoerkhanq-anr maef-awr shuf-eu jeq, Aqbyaqhaq-euq zir-anr keuvle haw-awr, nymq-mr khawf maef-awr shuf-eu jeq tiq pov par keuvle taq-euq~mae. Khoermirnae, Irtsav, Gerlar meuq-anr Pirlirtiv-euq sanqpaq, Aqbirmaqlaev jawr-eu gar le-euq~mae.
\p
\v 2 Khoerngae, Ya’we Miqyaer, Irtsav jawr-eu gar dovle-awr heulof-aer aernaeq-euq~mae: <<Nawr, Irjirtuv-anr taqir. Ngaq nae nawq-anr aernaeq-eu mirtsaq-anr jawr-awq.
\v 3 Nawr, mirkhanq heukhanq-anr jawr-awq. Ngar, nawq naeq-aer jawr-awr, nawq-anr guiqlanq bif~ma. Aqjeq mirnae aernar-aq, ngar, mirkhanq heukhanq khanqlanni, nawq-anr hawr-eu nawq-euq zaqdeuq uvdeuq-anr bif~ma. Ngar, nawqda Aqbyaqhaq naeq-aer kamq-eu dawq kamqtaq-euq lof-aer mrbyan~ma.
\v 4 Ngar, nawq-euq zaqdeuq uvdeuq-anr mqtav-euq aqguir deuq lof-aer bimyaq bi baerlar~ma. Khoeruqtaf, ngar, mirkhanq heukhanq khanqlanni, nawq-euq zaqdeuq uvdeuq-anr bif-awr, mirtsaq-euq khoertav-euq tsawrjeuq tsawrca dawqtawvluf, nawq-euq aryoeq-euq baqda nae guiqlanq za~taef-a.
\v 5 Aqbyaqhaq, ngaq-euq tersar narhaq geuf-awr, ngaq-euq khaerdawq, ngaq-euq zanrdawq khofdawq, ngaq-euq zanrtaq khoftaq hawr-eu ngaq-euq zanrdawq deuq-euq maeqnan cantae-euq mirnae ngar heulof-aer janr-eu~ma.>>
\s1 Irtsav Jaqmyawf Myawf-euq
\p
\v 6 Khoermirnae, Irtsav, Gerlar meuq-anr jawr-euq~mae.
\v 7 Khoerngae, khoergar jawr-eu tsawrhaq deuq, aqyawf-euq miqzaq-euq garkawv narhaq ngae, aqyawf aer-eu, <<Heughaq-aq, ngaq-euq dmrma~ma.>> Aqyawf, guv-eu mirnae, <<Ngaq-euq miqzaq ma>> laer maq aerpeuq-a. Aerdov nar-aq, <<Leqberkav arghaer zawr muiq-eu mirnae, heugar jawr-eu tsawrhaq deuq, Leqberkav-euq baqda nae ngaq-anr saeflar-eu baw-mr>> laer aqyawf noeq-eu~mae.
\p
\v 8 Khoernar-aq, aqyawf khoergar ghawqmyanr ni jawrkeuvlaf ngae, tiqnan, Pirlirtiv-euq sanqpaq Aqbirmaqlaev, larghov zaq-anr nae hawdov ghae ngae, Irtsav, aqyawf-euq miqzaq Leqberkav-anr toeqciv luf-eu gar ya’mawr-euq~mae.
\v 9 Khoernar-aq, Aqbirmaqlaev, Irtsav-anr kurlaf-awr narhaq-eu, <<Nawr~beu! Aqyawf aqdirma-aer nawq-euq miqzaq pyeuf-eu khawf, aqjeq mirnae, <aqyawf-aq, ngaq-euq dmrma ma> laer aer-eu~le?>>
\p Khoerngae, Irtsav, aqyawf-anr aernaeq-eu, <<Ngar, aqyawf-euq baqda nae maqya shirpaq-aer aer-euq~ma.>>
\p
\v 10 Khoerngae, Aqbirmaqlaev aer-eu, <<Nawr, nga’maf-anr aqjeq janrnaeq laf-euq~le? Uicuiv maqngeur lawnmr-aq, tsawrhaq tiqghaqnav, nawq-euq miqzaq naeq-aer yuftaf-awr, nga’maf-euq khoertav yawbanq yawlaeq jeq keuvle law hawr ngaq.>>
\v 11 Khoerngae, Aqbirmaqlaev, tsawrhaq dawqtawv luf-anr dawq heulof-aer bif-euq mae, <<Tsawrhaq heughaq-anr hawr-eu aqyawf-euq miqzaq-anr toeqciv-eu tsawrhaq-aq, yawduq bawni yashir~taef-a.>>
\p
\v 12 Khoernar-aq, Irtsav, mirkhanq khoerkhanq-anr siqyoeq saeq ngae, khoerngae khof, 100 bymr za-euq~mae. Ya’we Miqyaer, aqyawf-anr guiqlanq bif-euq~mae.
\v 13 Khoerngae, aqyawf muiqlar sanrlar-awr, parmuiq par sanrdzaeq larluf-eu uqtaf muiqdui sanr duidui lar-euq~mae.
\v 14 Irtsav, yawr yawrmaf deuq, mawrner mawrmaf deuq hawr-eu kuirlaf deuq khawf ghawqmya ni sanr-awr jawr-eu mirnae, Pirlirtiv tsawrhaq, aqyawf-anr myavnav nav-eu~mae.
\p
\v 15 Aqyawf-euq aqda Aqbyaqhaq daef ngae, aqyawf-euq aqda-euq kuirlaf nae duqtaq yaf-euq landuq dawqtawv luf-anr, Pirlirtiv tsawrhaq nae lavtsoeq-awr, mirtsaq duqdzm jir-euq~mae.
\v 16 Khoerngae, Aqbirmaqlaev, Irtsav-anr aernaeq-eu, <<Nawr, nga’maf jawr-eu gar nae dov-ir-awq. Aqjeq mirnae aernar-aq, nawr-aq, nga’maf taf-aer ghaq khavdzaeq-eu~nga.>>
\p
\v 17 Khoermirnae, Irtsav khoergar nae dov-ir-awr, Gerlar ghaqlawq-anr saeqghawv ghawv-awr jawrnaq mr-euq~mae.
\v 18 Khoernar-aq, Irtsav, aqyawf-euq aqda Aqbyaqhaq daef ngae duqtaq yaf-euq landuq khoerdeuq, Aqbyaqhaq shirdzeur-euq nar-aq, Pirlirtiv tsawrhaq nae duqtsoeq jir-euq mirnae, Irtsav par duqpan-awr, aqyawf-euq aqda nae landuq khoerdeuq-anr kharkur-euq kurmyanr lof-aer parkur-euq~mae.
\p
\v 19 Irtsav-euq kuirlaf, ghaqlawq khoerlawq-anr duq ngae, ircuf yoer-eu landuq duqmawr-euq~mae.
\v 20 Aerkhawf, Gerlar meuq-anr jawr-eu jeqzaq bo-eu tsawrhaq deuq, Irtsav-euq jeqzaq bo-eu tsawrhaq deuq naeq-aer caedzaq-eu lafkhoer aer-eu, <<Ircuf heu-aq, nga’maf-euq ircuf le.>> Khoermirnae, Irtsav, landuq khoerduq-anr Ersef laer myanrnaeq-euq~mae. Aqjeq mirnae aernar-aq, aqyawfmaf, aqyawf-anr caelar-euq~mae.
\v 21 Irtsav-euq tsawrhaq deuq, landuq tiq duq parduq ngae, aqyawfmaf, landuq heuduq-anr khawf par caegeuf le-euq~mae. Khoermirnae, Irtsav, landuq heuduq-anr Sixnav laer myanrnaeq-euq~mae.
\p
\v 22 Irtsav khoergar nae pawrdov ghae-awr, landuq tiq duq parduq-euq~mae. Aqyawfmaf, landuq heuduq-anr maqpar caegeuf le-euq mirnae, aqyawf nae landuq khoerduq-anr Leqhorbor laer myanrnaeq-euq~mae. Aqyawf aer-eu, <<Nymq-mr pov jawr-aq, Ya’we Miqyaer, aqdui-anr mirtsaq jerloni bifnaeq laf-euq~ngar-a. Aqdui heukhanq-anr bawle zale~taef-a.>>
\p
\v 23 Khoergar nae nar-aq, Irtsav, Beqlarsheqba-anr jawr-ir-euq~mae.
\v 24 Khoerngae mir, Ya’we Miqyaer, aqyawf jawr-eu gar dovle-awr aer-eu, <<Ngar-aq, nawqda Aqbyaqhaq-euq Miqyaer~ma. Ngar, nawq naeq-aer jawr-eu mirnae taqguv. Ngaq-euq kuirlaf Aqbyaqhaq-euq baqda nae ngar, nawq-anr guiqlanq bif-awr, nawq-euq zaqdeuq uvdeuq bimyaq bi baerlar~ma.>>
\v 25 Khoergar, Irtsav, lawrduq tiq tsanr tsov-awr, Ya’we Miqyaer-euq tsawrmyanr-anr kur-awr, aqyawf-euq saeqghawv ghawv-euq~mae. Aqyawf-euq kuirlaf deuq khoergar landuq tiq duq duq-euq~mae.
\s1 Irtsav Hawr-eu Aqbirmaqlaev Sarjax Dzaq-euq
\p
\v 26 Khoerngae, Aqbirmaqlaev, aqyawf-euq ghoercawq Aqhurzav hawr-eu aqyawf-euq guirmaf-euq dzoeqsanr Pirkorlav sheuq-awr, Gerlar meuq-anr nae Irtsav jawr-eu gar oe-euq~mae.
\v 27 Khoerngae, Irtsav, aqyawf maf-anr aernaeq-eu, <<Nawmaf, ngaq-anr byae-awr, nawmaf-euq maeqshi nae ngaq-anr taedzae naeqlaf-euq gar nae, aqjeq mirnae ngar jawr-eu gar paroe-euq~le?>>
\p
\v 28 Khoerngae, aqyawfmaf aer-eu, <<Ya’we Miqyaer, nawq naeq-aer jawrluf-eu gar nga’maf-anr byacaevni mawrlar~mir-a. Khoermirnae, nga’maf heulof-aer aer-euq~ma, <Nawr hawr-eu nga’maf, aqdui-euq yawkaq kamq-eu dawq kamq-awr, nga’maf, nawq naeq-aer dawqma sarjax dzaqtaf~ma.
\v 29 Nga’maf, nawq-anr yawdoer tiqjeq-iq maq janrnaeq-aer, yawmuiq jeq taef-aer janrnaeq-euq uqtaf, nawq-anr nuima sar-eu lafkhoer bi dovle-euq lof-aer, nawr khawf nga’maf-anr coeqlar civlar-eu jeq taqjanr naeqlaf. Nymq-mr, Ya’we Miqyaer, nawq-anr guiqlanq bifluf~ngar-a.> >>
\p
\v 30 Khoerngae, Irtsav, aqyawf maf-anr hawqbyawr lawrnaeq-awr, aqyawfmaf dzaq-awr dawr-euq~mae.
\v 31 Khoernar-aq, aqyawfmaf uqshawq yawnaf-aer tur-awr, tiqghaq tirghaq kamq-euq~mae. Khoerngae, Irtsav, aqyawf maf-anr bi ghofdov ler-awr, aqyawfmaf nuima sarlaevni aqyawf-anr ghawq-ir-euq~mae.
\p
\v 32 Khoerngae nan, Irtsav-euq kuirlaf deuq lar-awr, landuq duq-euq garkawv aqyawf-anr tsafgaq-awr aer-eu, <<Nga’maf, ircuf duqmawr-euq~ma.>>
\v 33 Irtsav, landuq khoerduq-anr Sheqba laer kur-euq~mae. Khoermirnae, iqnan keuvni, meuq khoermeuq-euq armyanr-aq, Beqlarsheqba laer~mae.
\p
\v 34 Ersawr 40 khof khawv ngae, Heqtav tsawrhaq Beqlir-euq zaqmiq Jurdiv hawr-eu Heqtav tsawrhaq Erloq-euq zaqmiq Baqseqmar-anr sheuq-euq~mae.
\v 35 Aqyawf nyaf-aq, Irtsav hawr-eu Leqberkav-anr nuima shaqzanq bimr duidui-euq~mae.
\c 27
\s1 Irtsav, Yaqkov-anr Dawq Ngaeqghae Naeq-euq
\p
\v 1 Irtsav tsawrmawq yawkhav-aer mawqle-awr, myavnuiv murlur kaqlaq-aer maq mawrnya ni pyeuf-ir-euq~mae. Khoerngae, aqyawf-euq zaqyo aqyuif ghaq Ersawr-anr kur-awr aer-eu, <<Ngaq-euq zaqyo-or.>>
\p Khoerngae, Ersawr aerkhof naeq-eu, <<Ngar heugar jawr~ma.>>
\p
\v 2 Khoernar-aq, Irtsav heulof-aer aer-eu~mae: <<Hawsher-eq, nymq-mr ngar mawqle-euq~mir-a. Aqgeu ngae nan yashir-eu law maqsiq.
\v 3 Khoermirnae, nawr, nawq-euq keuka, kav hawr-eu kavbanq shaf-awr nae, bawrtsanq daega-anr ngaq-euq gharduq shaqtae tae-ir-awq.
\v 4 Khoernar-aq, ngar maqshir-euq minav-aer ngar, nawq-anr dawq ngaeqghae naeqyaf ni, ngar dzaqkuir-eu lof-aer dzar yawkuir janr-awr, ngar dzaq-eu gharduq, ngar jawr-eu gar ciqlaf-awq.>>
\p
\v 5 Irtsav, aqyawf-euq zaqyo Ersawr-anr aernaeq luf-eu dawq Leqberkav khawf yagaq-euq~mae. Ersawr-aq, shaqtae tae-ir-awr, shaha naeqlar-eu laer bawrtsanq daega-anr ir-euq~mae.
\v 6 Khoerngae, Leqberkav, aqyawf-euq zaqyo Yaqkov-anr heulof-aer aernaeq-euq~mae: <<Haeq! Ngar, nawqda, nawq-euq ardov Ersawr-anr heulof-aer aernaeq-eu gar yagaq-euq ma:
\v 7 <Ngaq-euq gharduq, taemi-euq shaqjir yurlaf-awr, dzar yawkuir janr-awr bidzaq lar-awq. Ngar maqshir-euq minav-aer, Ya’we Miqyaer-euq maeqshi ngar, nawq-anr dawq ngaeqghae naeqyaf nyar.>
\v 8 Khoermirnae, ngaq-euq zaqyo-or, nymq-mr nawr, ngaq-euq dawq narhaq-awr, ngaq nae kharkhaer-euq lof-aer mr~de-eq.
\v 9 Nawr, cifmyaef cifmaf jawr-eu gar ir-awr, ngaq-anr cifmyaef cifkhar yawmuiq nyiq mawr nyaeflaq-ir naeqlaf-awq. Nawqda dzaqkuir-eu lof-aer ngar dzar yawkuir janrnaeq~ma.
\v 10 Aqyawf maqshir-euq minav-aer nawq-anr dawq ngaeqghae naeqyafni, nawr, nawqda jawr-eu gar ciqha ler-awr, aqyawf-anr bidzaq-awq.>>
\p
\v 11 Khoerngae, Yaqkov, aqyawf-euq aqma Leqberkav-anr aernaeq-eu, <<Haeq! Ngaq-euq ardov Ersawr-euq mawrdo-aq, cafhm suqbyaeq ni tsof-awr, ngaq-euq mawrdo-aq, jurgafni ghae-eu beu.
\v 12 Ngaqda, ngaq-anr sawvhawlar nar-aq, aqyawf, ngaq-anr jaqmyawf maershuir nga laer haw-awr, ngaq-euq khoertav guiqlanq maqngeur-eu, yaqkhaer yaq-eu jeq keuvle-eu baw-mr.>>
\p
\v 13 Khoerngae, aqyawf-euq aqma, aqyawf-anr aernaeq-eu, <<Ngaq-euq zaqyo-or, nawq-anr yaqkhaer yaq-eu jeq ngaq-euq khoertav keuvle luf-ur! Nawr-aq, ngaq-euq dawq narhaq geuf-awr, cifmyaef nyiq mawr nyaeflaq-ir nar-aq ghaq-ar.>>
\v 14 Khoernar-aq, aqyawf cifmyaef nyiq mawr nyaeflaq-ir-awr, aqyawf-euq aqma-anr nyaefnaeq-euq~mae. Khoerngae, aqyawf-euq aqma, aqyawf-euq aqda dzaqkuir-eu lof-aer dzar yawkuir janr-euq~mae.
\p
\v 15 Khoernar-aq, Leqberkav, irkanr-euq lafkhoer jav-eu, zaqyo aqyuif ghaq Ersawr-euq muiqdzaeq-eu maeqtsoeq, aqyawf-euq zaqyo aqnyir ghaq Yaqkov-anr bidm-euq~mae.
\v 16 Khoernar-aq, cifmyaef cifkhar khoer nyiq mawr-euq bawkhov yur-awr, Yaqkov-euq aqlaf hawr-eu jurgafni ghae-eu kawqlanr-anr lanrcuf naeq-euq~mae.
\v 17 Khoernar-aq, janrtaq-euq dzar yawkuir hawr-eu kaqmur, aqyawf-euq zaqyo Yaqkov-euq aqlaf-anr ciqanr naeq-euq~mae.
\p
\v 18 Khoernar-aq, Yaqkov, aqyawf-euq aqda jawr-eu gar le-awr aer-eu, <<Aqda-or.>>
\p Khoerngae, aqyawf aer-eu, <<Ngar heugar jawr~ma. Ngaq-euq zaqyo-or, nawr aqgeu ghaq~le?>>
\p
\v 19 Khoerngae, Yaqkov, aqyawf-euq aqda-anr aernaeq-eu, <<Ngar-aq, nawq-euq huqbaw zaqyo Ersawr~ma. Nawq nae ngaq-anr khaer-euq lof-aer ngar laeqhmqdan ghaq-euq~ma. Turnuir lar-awr, ngaq nae taemi-euq shaqjir dzaq-awr nae, ngaq-anr dawq ngaeqghae naeqlaf-awq.>>
\p
\v 20 Aerkhawf, Irtsav, aqyawf-euq zaqyo-anr narhaq-eu, <<Ngaq-euq zaqyo-or, arnav nav-aer taemi kawr-euq~le?>>
\p Khoerngae, aqyawf aer-eu, <<Nawq-euq Miqyaer pyeuf-eu Ya’we Miqyaer nae ngaq-anr bi taemi naeqlaf-euq~ngar-a.>>
\p
\v 21 Khoerngae, Irtsav, Yaqkov-anr aernaeq-eu, <<Ngaq-euq zaqyo-or, nawr jivpaelar sher-eq! Nawr aqdirma-aer ngaq-euq zaqyo Ersawr mir-a lor laer ya siqni, ngar, nawq-anr sawvhaw la sher-eq.>>
\p
\v 22 Khoerngae, Yaqkov, aqyawf-euq aqda Irtsav-euq dawqpae taeqni jivtuv ler-euq~mae. Khoernar-aq, Irtsav, aqyawf-anr sawvhaw-awr aer-eu, <<Tersar-aq Yaqkov-euq tersar, aerkhawf, aqlaf-aq Ersawr-euq aqlaf~mir-a.>>
\v 23 Yaqkov-euq aqlaf, aqyawf-euq ardov Ersawr-euq aqlaf lof-aer cafhm suqbyaeq ni tsof-eu mirnae Irtsav, Yaqkov nya laer maq tserpav nya-aq. Khoermirnae, aqyawf-anr dawq ngaeqghae naeq-euq~mae.
\p
\v 24 Khoerngae, Irtsav aer-eu, <<Nawr aqdirma-aer ngaq-euq zaqyo Ersawr ma~lor?>>
\p Khoerngae, aqyawf aer-eu, <<Ngeur~ma.>>
\p
\v 25 Khoerngae, Irtsav aer-eu, <<Ngaq-euq dawqpae ciqlaf-awq. Ngaq-euq zaqyo nae taemi-euq shaqjir dzaq-awr nae, nawq-anr dawq ngaeqghae naeq~ma.>> Khoermirnae, Yaqkov, aqyawf-anr ciqnaeq ngae, aqyawf dzaq-euq~mae. Khoernar-aq, aqgaf dzaruir ciqnaeq ngae, aqgaf dzaruir khawf dawr-euq~mae.
\v 26 Khoernar-aq, aqyawf-euq aqda Irtsav, aqyawf-anr aernaeq-eu, <<Ngaq-euq zaqyo-or, ngaq-euq dawqpae jivlar-awr, ngaq-anr maeqsaw sawlar sher-eq.>>
\v 27 Khoerngae, aqyawf jivpae ler-awr, aqyawf-euq aqda-anr maeqsaw saw-euq~mae. Aqyawf-euq aqda, Yaqkov-euq maeqtsoeq-euq yawsaf baeflaf ngae, aqyawf-anr dawq heulof-aer ngaeqghae naeq-euq~mae:
\b
\q1 <<Haeq! Ngaq-euq zaqyo-euq yawsaf saw-eu-aq,
\q1 Ya’we Miqyaer nae guiqlanq bif-euq daeyar-euq yawsaf-anr dur~mir-a.
\q1
\v 28 Khoermirnae, Miqyaer, nawq-anr mqtav-euq ceuq bi gadav le-awr,
\q1 Mirtsaq mirtsir bidawf-eu uqtaf,
\q1 Dzaqla ghovcaer hawr-eu aqgaf dzaruir ghawqmya ni bifnaeq luf-ur!
\q1
\v 29 Tsawrhaq ghawqmya ni, nawq-euq kuirlaf yageuf-awr,
\q1 Mirkhanq-euq tsawrjeuq deuq, nawq-euq maeqshi awbyav luf-ur!
\q1 Nawr, nawq-euq aqyuif aqnyir deuq-euq khoertav dzoeqzaq yapyeuf-awr,
\q1 Nawqma-euq ovnae daefle-euq zaqyo deuq khawf, nawq-anr awbyav luf-ur!
\q1 Nawq-anr yaqkhaer kharyaq-eu tsawrhaq-aq, yaqkhaer yaq-eu gar yadaq-awr,
\q1 Nawq-anr dawq ngaeqghae naeq-euq tsawrhaq-aq, guiqlanq za luf-ur!>>
\b
\s1 Ersawr Dawq Bi Ngaeqghae Naeq Mawf-eu
\p
\v 30 Khoerngae, Irtsav, Yaqkov-anr dawq ngaeqghae naeq ghaq-awr, Yaqkov, aqyawf-euq aqda Irtsav jawr-eu gar nae dovle-euq naeq-aer, aqyawf-euq ardov Ersawr shaqtae tae-ir-euq ghofkeuv lar-euq~mae.
\v 31 Ersawr khawf, dzar yawkuir janr-awr, aqyawf-euq aqda jawr-eu gar ciqlaf-awr nae aqyawf-euq aqda-anr aer-eu, <<Aqda-or, turlar-awr, nawq-euq zaqyo nae taemi-euq shaqjir dzaq-awr nae nawr, ngaq-anr dawq ngaeqghae naeqlaf-awq.>>
\p
\v 32 Khoerngae, aqyawf-euq aqda Irtsav, aqyawf-anr narhaq-eu, <<Nawr aqgeu ghaq~le?>>
\p Khoerngae, aqyawf aer-eu, <<Ngar-aq, nawq-euq huqbaw zaqyo Ersawr~ma.>>
\p
\v 33 Khoerngae, Irtsav yawdzuq yawkhav-aer dzuqdzuq-aer aer-eu, <<Tox-aer mar-iq, ngaq-anr shaqtae taemi-euq shaqjir ciqha lar-euq khoerghaq aqsur ghaq~la? Nawr maqlar-euq siqkhoer, ngar dzaqjir-awr, aqyawf-anr dawq ngaeqghae naeq ghaq-euq~ma. Aqyawf aqdir guiqlanq za~taef-a.>>
\p
\v 34 Ersawr, aqyawf-euq aqda aer-eu dawq-anr yagaq ngae, nuima shaqzanq mr-awr, tersar yawkhav-aer gurgur-aer ngoer duidui-eu lafkhoer aqyawf-euq aqda-anr aernaeq-eu, <<Aqda-or, ngaq-anr khawf, ngaq-anr keuvni dawq ngaeqghae naeqlaf-awq.>>
\p
\v 35 Aerkhawf, Irtsav aer-eu, <<Nawqnyir jaqmyawf maershuir shuirlar-awr, nawq-euq guiqlanq lugeuf-euq~ngar-a.>>
\p
\v 36 Khoerngae, Ersawr aer-eu, <<Aqyawf-anr Yaqkov laer myanrnaeq-euq teu-aq, tsaq duidui-eu maqngeur nga~lor? Aqjeq mirnae aernar-aq, aqyawf, ngaq-anr tsawrganr ganrdzaq-eu heu nyiq pov byanlar-euq~mae. Yawbae pov, aqyawf, ngaq-euq huqbaw zaqyo-euq aryaq-anr yurgeuf-euq~mae. Hawsher-eq! Nymq-mr pov-aq, aqyawf nae ngaq-euq guiqlanq par yurgeuf-euq ngar-a!>> Khoernar-aq, Ersawr paraer-eu, <<Nawr, ngaq-euq gharduq guiqlanq tiqjeq-iq maqbi dzerlar-aq~lor?>>
\p
\v 37 Khoerngae, Irtsav, Ersawr-anr aerkhof naeq-eu lafkhoer aer-eu, <<Haeq! Ngar, aqyawf-anr nawq-euq khoertav dzoeqzaq bi geufghaq-awr, aqyawf-euq aqyuif aqnyir dawqtawvluf aqyawf-euq kuirlaf yageuf~taef-a. Ngar, aqyawf-anr dzaqla ghovcaer hawr-eu aqgaf dzaruir deuq bifnaeq ghaq-euq~ma. Ngaq-euq zaqyo-or, nymq-mr ngar, nawq-euq gharduq aqjeq par janrnaeqnya nmr-mq?>>
\p
\v 38 Khoerngae, Ersawr, aqyawf-euq aqda-anr aernaeq-eu, <<Aqda-or, nawr dawq ngaeqghae naeq-eu tiq jeq taf-aer maqjav-eu le~lor? Aqda-or, ngaq-anr khawf, ngaq-anr keuvni dawq ngaeqghae naeqlaf~ler!>> Khoerngae, Ersawr tersar gurkhav-awr yawkhav-aer ngoer-euq~mae.
\p
\v 39 Khoerngae, aqyawf-euq aqda Irtsav, aqyawf-anr aerkhof-eu lafkhoer heulof-aer aernaeq-euq mae,
\b
\q1 <<Hawde-eq! Nawq-euq jawrkhanq-aq, mirtsaq mirtsir maqdawf-aer,
\q1 Mqtav yawgor-euq ceuq maq gale-ar.
\q1
\v 40 Nawr, nawq-euq micaer-anr ghoe-awr yadaef~taef-a.
\q1 Nawr, nawqnyir-euq kuirlaf yageuf~taef-a.
\q1 Aerkhawf, nawr ghaqnaq maqza ni pyeuflar ngae nan,
\q1 Nawq-euq kawqlanr-anr ciqpi taq-euq, aqyawf-euq pawqkuiq-anr nawr ngawqkhaefdzae~taef-a.>>
\b
\s1 Ersawr, Yaqkov-anr Saefmawf-eu
\p
\v 41 Aqyawf-euq aqda, Yaqkov-anr dawq ngaeqghae naeq-euq mirnae, Ersawr, Yaqkov-anr byae-awr nuima-euq lafkhoer noeq-eu, <<Shir-euq tsawrngoer ngoer-eu arnan paelarluf~ngar-a. Khoer dzeur-euq nar-aq, ngar, ngaqnyir Yaqkov-anr saef~ma.>>
\p
\v 42 Khoerngae, Leqberkav-euq zaqyo Ersawr-euq dawq, aqcawq, Leqberkav-anr aernaeq ler-euq~mae. Khoerngae, aqyawf-euq zaqyo aqnyir ghaq Yaqkov-anr bi kurlaq-ir-awr heulof-aer aernaeq-euq~mae: <<Nawq-euq ardov Ersawr, aqyawf-euq nuima-anr tmqlerni, nawq-anr saef-eu laer sharnoeqluf~nga.
\v 43 Ngaq-euq zaqyo-or, nymq-mr nawr, ngaq-euq aerdawq narhaq-awq. Tur-awr, Haqlav meuq-anr ngaq-euq ardov Laqbaq jawr-eu gar caevjawr ler-awq.
\v 44 Nawq-euq ardov nuima paer duidui-eu maqshuf-ir-euq khoerkeuvni, aqyawf naeq-aer khoergar tiqkhaeq jawrtawq ler-awq.
\v 45 Nawq nae aqyawf-anr khar janrnaeq-euq jeq, nawq-euq ardov ngaer-awr, aqyawf, nawq-anr nuima paer-eu shuf-ir nar-aq, ngar, aqcawq-anr khaer-awr nawq-anr khoergar nae bi sheuqkhof laqlar~ma. Tiqnan-euq lafkhoer taef-aer, ngar, nawnyaf nyiq ghaqluf aqjox-aer bism-ir nmr-mq?>>
\p
\v 46 Khoerngae, Leqberkav, Irtsav-anr aernaeq-eu, <<Ngar, Heqtav tsawrjeuq-euq zaqmiq heu nyiq ghaq-euq baqda nae, daefkhawf maq daefnanrni pyeuflar taq-euq~mir-a. Yaqkov khawf, Heqtav tsawrjeuq-euq zaqmiq sheuq-awr, mirkhanq heukhanq-euq zaqmiq heu nyiq ghaq-anr dur-eu ngeur nar-aq, ngar daef-eu aqjeq gardanr tsoeq-eu~la?>>
\c 28
\s1 Yaqkov, Laqbaq Jawr-eu Gar Le-euq
\p
\v 1 Khoerngae, Irtsav, Yaqkov-anr kur-awr, aqyawf-anr dawq ngaeqghae naeq-awr nae, dawq bif-eu lafkhoer aqyawf-anr heulof-aer aernaeq-euq~mae: <<Nawr, Kaqnaq tsawrhaq-euq zaqmiq aqbur taqsheuq.
\v 2 Nawr tur-awr, Paqdan Aqlamq-anr nawqma-euq aqda, Beqturlar-euq nymr-anr le-awr, nawqghoe Laqbaq-euq zaqmiq deuq-euq lafkhoer tiq ghaq, nawq-euq miqzaq geufni sheuqler-awq.
\b
\q1
\v 3 <<Nawr, tsawrjeuq ghawqmya jeuq pyeuflarni,
\q1 Baoq huiq-eu Miqyaer, nawq-anr guiqlanq bif-awr,
\q1 Nawq-euq zaqdeuq bijeuq bi ovle-eu uqtaf,
\q1 Nawq-anr bimyaq bi baerlar luf-ur!
\q1
\v 4 Aqbyaqhaq-anr bif ma laer aertsaev taq-euq guiqlanq khoer,
\q1 Nawq-anr hawr-eu nawq-euq zaqdeuq uvdeuq-anr bif luf-ur!
\q1 Miqyaer nae Aqbyaqhaq-anr bif-euq mirkhanq pyeuf-eu,
\q1 Nawr jawrnaq mrluf-eu mirkhanq, nawq-euq jeqbir pyeuflar luf-ur!>>
\b
\s1 Ersawr, Miqzaq Tiq Ghaq Parsheuq-euq
\p
\v 5 Khoernar-aq, Irtsav nae Yaqkov-anr khaerghae-awr, aqyawf, Paqdan Aqlamq-anr Aqlamq tsawrhaq Beqturlar-euq zaqyo Laqbaq jawr-eu gar le-euq~mae. Aqlamq tsawrhaq Laqbaq-aq, Yaqkov hawr-eu Ersawr-euq aqma Leqberkav-euq aqmanr~mae.
\p
\v 6 Khoerngae, Irtsav nae Yaqkov-anr dawq ngaeqghae naeq-awr, aqyawf-anr Paqdan Aqlamq-anr miqzaq bi sheuqler-euq garkawv, Ersawr yasiq-euq~mae. Irtsav, Yaqkov-anr dawq ngaeqghae naeq ngae, <<Kaqnaq tsawrhaq-euq zaqmiq taqsheuq>> laer dawq bif-euq garkawv khawf ya siqnya-euq~mae.
\v 7 Yaqkov, aqyawf-euq aqma aqda-euq aerdawq narhaq-awr, Paqdan Aqlamq-anr le-euq~mae.
\v 8 Khoerngae, Ersawr, aqyawf-euq aqda Irtsav, Kaqnaq tsawrhaq-euq zaqmiq-anr maq yaler-eu nga laer siqler-euq~mae.
\v 9 Khoermirnae, Ersawr, Irshaqmeqlar jawr-eu gar ir-awr, aqyawf, miqzaq jawrdzeur-euq khawf, Aqbyaqhaq-euq zaqyo Irshaqmeqlar-euq zaqmiq, Neqbaqyor-euq dmrma Maqhaqlar-anr sheuq-euq~mae.
\s1 Yaqkov Yufmav Mav-euq
\p
\v 10 Khoerngae, Yaqkov, Beqlarsheqba-anr nae dovler-awr, Haqlav meuqpaw leghae-euq~mae.
\v 11 Khoernar-aq, jawrduq tiq tsanr-anr lekeuv ngae, nanrma ga’anr-euq mirnae khoergar yaf-euq~mae. Khoergar ga-eu khaqlo tiq siq baf-awr, uqduq-euq uqmov baftaq-awr, uqghmq ghmq-awr nae, khoergar yufkhav-euq~mae.
\v 12 Khoernar-aq, aqyawf, yufmavmav ngae, dawqdzm tiq dzm, mirtsaq-anr nae mq-anr keuvni tsofdav taq-awr, dawqdzm-euq uqghmq-aq mq-anr tuv-eu gar ya’mawr-euq~mae. Haeq! Miqyaer-euq mqtav ghaqkhaer deuq, dawqdzm khoer-anr ledav oeka-aer yargar garluf-eu~mae.
\p
\v 13 Haeq! Ya’we Miqyaer, dawqdzm-euq uqghmq-anr yawf-awr heulof-aer aer-eu~mae: <<Ngar-aq, nawqbawr Aqbyaqhaq-euq Miqyaer hawr-eu Irtsav-euq Miqyaer pyeuf-eu Ya’we Miqyaer~ma. Nawr yufluf-eu mirtsaq heutsanr-aq ngar, nawq-anr hawr-euq nawq-euq zaqdeuq uvdeuq-anr bif~ma.
\v 14 Nawq-euq zaqdeuq uvdeuq-aq, mirtsaq-euq khoertav jav-eu khaqlaer lof-aer myaqlar-awr, mirtsaq heu laftav, lafov, dovkhaeq, gakhaeq-anr jawrkhawq ghae~taef-a. Mirtsaq-euq khoertav-euq tsawrpaq tsawrca dawqtawvluf, nawr hawr-eu nawq-euq zaqdeuq uvdeuq-euq baqda nae guiqlanq za~taef-a.
\v 15 Haeq! Ngar, nawq naeq-aer jawr~ma. Nawr kharir kharlar-eu gar ngar, nawq-anr hawpir naeq-awr, nawq-anr mirtsaq heutsanr-anr sheuqkhof laf~ma. Ngaq nae nawq-anr sarjax dzaqtaq-euq heudeuq maq mrbyan-euq khoerkeuvni, ngar, nawq-anr maq byaerdzae.>>
\p
\v 16 Khoernar-aq, Yaqkov yufkhav-euq gar nae noeqlar-awr aer-eu, <<Ya’we Miqyaer aqdirma-aer jawrduq heutsanr-anr jawrluf~ngar-a. Aerkhawf, ngar maq siqnya-aq.>>
\v 17 Aqyawf guv-eu lafkhoer paraer-eu, <<Jawrduq heutsanr-aq, arnavni zanqler-awr yawzeu bawlar paq-aer ghae-eu jawrduq pyeuf-eu~nga! Heugar-aq, nuijeq maqngeur luf-a. Miqyaer-euq nymr pyeuf-awr, mqtav-euq larghov khawf pyeuf-eu jawrduq ngar-a!>>
\s1 Yaqkov Kamq-euq
\p
\v 18 Khoernar-aq, Yaqkov uqshawq yawnaf-aer tur-awr, uqghmq ghmq-awr yuf-euq khaqlo khoersiq baf-awr khawrzeur lof-aer katur-euq nar-aq, khaqlo khoersiq-euq uqdu-anr tsir shaevdav-euq~mae.
\v 19 Aqyawf, jawrduq khoertsanr-anr Beqdeqlar laer myanrnaeq-euq~mae. Dzeurlaf ngae-aq, meuq heumeuq-euq armyanr-aq Lurzav laer~mae.
\v 20 Khoernar-aq, Yaqkov heulof-aer kamq-euq~mae: <<Miqyaer, ngaq naeq-aer jawr-awr, ngar kharir kharlar-eu garma-anr hawpir naeqlaf-awr, ngaq-anr dzaqdzaq dawrdawr hawr-eu dmghaq dmlmr bifnaeq laf-eu uqtaf,
\v 21 ngaq-anr ngaqda-euq nymr-anr yawmuiq-aer bi ghofkeuv-ir naeqlaf nar-aq, Ya’we Miqyaer-aq, ngaq-euq Miqyaer pyeuf~taef-a.
\v 22 Ngaq nae khawrzeur lof-aer khaqlo heusiq katur-euq heu-aq, Miqyaer-euq nymr pyeuflar~taef-a. Nawq nae ngaq-anr biflaf-euq yawqjeq navluf-euq lafkhoer nae ngar, nawq-anr tserbymr tiqbymr yawduq bawni bifkhofnaeq~ma.>>
\c 29
\s1 Yaqkov, Laqgeqlar-anr Mawr-euq
\p
\v 1 Khoernar-aq, Yaqkov maeqhu paw parle ghae-awr, nanrma dovkhaeq paw-euq tsawrhaq-euq mirkhanq-anr lekeuv-euq~mae.
\v 2 Khoernar-aq, Yaqkov hawghae ngae, daega-anr landuq tiq duq jav-awr landuq-euq gardzer paw, yawr hawr-eu cifmyaef baqmaf smr maf yufluf-eu gar ya’mawr-euq~mae. Aqjeq mirnae aernar-aq, aqcawq, landuq khoerduq-anr nae, yawrmaf deuq-anr ircuf bidawr-eu~mae. Landuq-euq maeqkhaeq-anr khaqloma ngawqtsoeq taq-euq~mae.
\v 3 Yawr yawrmaf deuq dawqtawvluf khoergar uiqlar ngae, yawr bo-eu tsawrhaq deuq khaqlo khoersiq landuq maeqkhaeq-anr nae ngawqka-awr, yawr-anr ircuf bidawr-eu~mae. Dawrghaq-euq nar-aq, khaqlo khoersiq landuq-euq maeqkhaeq-anr par ngawqtsoeq khof-euq~mae.
\p
\v 4 Khoerngae, Yaqkov, aqyawf maf-anr narhaq-eu, <<Aqyuif aqnyir deuq-or, nawmaf aqgeugar nae oe-euq~le?>>
\p Aqyawfmaf aer-eu, <<Nga’maf, Haqlav meuq-anr nae oe-euq~ma.>>
\p
\v 5 Aqyawf, aqyawf maf-anr narhaq-eu, <<Nawmaf, Naqhor-euq oeqpaq Laqbaq-anr siqnya ma~lor?>>
\p Khoerngae, aqyawfmaf aer-eu, <<Nga’maf siqnya~ma.>>
\p
\v 6 Yaqkov par narhaq-eu, <<Aqyawf jawrsardov mae~laq?>>
\p Aqyawfmaf aerkhof naeq-eu, <<Dov~mae. Nawr hawsher-eq! Aqyawf-euq zaqmiq Laqgeqlar, yawr tae-awr oeluf~ngar-a.>>
\p
\v 7 Khoernar-aq, Yaqkov aer-eu, <<Hawsher-eq! Nanrma ghawqmanr ni jav-awr, jeqzaq baqmaf tae’uiq-eu aryamq maq tsaqlar-euq nga~siq. Nawmaf, yawr-anr ircuf bi dawrdaev-awr tiqkhaeq parbo-ir-eu tsaq~ngar-a.>>
\p
\v 8 Aerkhawf, aqyawfmaf aer-eu <<Nga’maf teulof-aer maq janrnya-a. Yawrmaf deuq dawqtawvluf tae’uiqlef jir-awr, tiqkawv lof-aer, khaqlo teusiq landuq maeqkhaeq-anr nae ngawqka-awr nae maqngeur nar-aq, yawrmaf deuq-anr ircuf maq bidawr~nya-a.>>
\p
\v 9 Yaqkov, khoerdeuq naeq-aer dawq ngaeqcawqluf ngae, Laqgeqlar, aqyawf-euq aqda-euq yawrmaf tae-awr oekeuv-euq~mae. Aqjeq mirnae aernar-aq aqyawf, yawr khoerdeuq-anr boluf-eu~mae.
\v 10 Yaqkov, aqyawf-euq aqghoe Laqbaq-euq zaqmiq Laqgeqlar hawr-eu aqyawf-euq aqghoe Laqbaq-euq yawrdeuq-anr ya’mawr ngae, dawqpae le-awr khaqlo khoersiq landuq-euq maeqkhaeq-anr nae ngawqka-awr, aqyawf-euq aqghoe Laqbaq-euq yawrdeuq-anr ircuf bidawr-euq~mae.
\v 11 Khoernar-aq, Yaqkov, Laqgeqlar-anr maeqsaw sawnaeq-awr, tersar gurkhav-awr yawkhav-aer ngoer-euq~mae.
\v 12 Khoerngae, Yaqkov, aqyawf-aq, Laqgeqlar-euq aqda-euq aqyuif aqnyir, Leqberkav-euq zaqyo ma laer Laqgeqlar-anr aernaeq ngae, Laqgeqlar caevkhof lef-awr, aqyawf-euq aqda-anr tsafgaq ler-euq~mae.
\p
\v 13 Laqbaq, aqyawf-euq dmrma-euq zaqyo Yaqkov lar-euq garkawv yagaq ngae, caevghae-awr halaq-ir-euq~mae. Khoerngae, Laqbaq, Yaqkov-anr byarcuf-awr maeqsaw saw-awr nae, aqyawf-euq irkanr sheuqkhof lef-euq~mae. Khoernar-aq, khar pyeuflar-euq garkawv dawqtawvluf Yaqkov, Laqbaq-anr dzawrnaeq-euq~mae.
\v 14 Khoerngae, Laqbaq, aqyawf-anr aernaeq-eu, <<Nawr-aq, aqdirma-aer ngaq-euq shaqyoeq hawr-eu ngaq-euq shiqshaq pyeuf-eu~ngar-a.>> Khoernar-aq, Yaqkov, aqyawf naeq-aer bala tiq siq jawr-euq~mae.
\s1 Yaqkov, Miqzaq Sheuq-euq
\p
\v 15 Khoerngae, Laqbaq, Yaqkov-anr aernaeq-eu, <<Nawr, ngaq-euq aqyuif aqnyir mirnae, ngaq-anr gar yawqngaef-aer ya’mr naeq-eu la~laq? Nawr, ghaqgar arpoeq aqjeq geufle laer aer-awq.>>
\v 16 Laqbaq, zaqmiq nyiq ghaq jawr-eu~mae. Aqyuif ghaq-euq tsawrmyanr-aq, Leraq laer kur-awr, aqnyir ghaq-euq tsawrmyanr-aq, Laqgeqlar laer kur-eu~mae.
\v 17 Leraq-euq myavnuiv-aq myavghaq baq-eu~mae. Aerkhawf, Laqgeqlar-aq, aqlmq maer-awr arghaer muiq-eu~mae.
\p
\v 18 Yaqkov, Laqgeqlar-anr gaq-eu mirnae aer-eu, <<Nawqbur aqnyir ghaq, Laqgeqlar-euq gharduq ngar, nawq-anr shif khof mrnaeq~ma.>>
\p
\v 19 Khoerngae, Laqbaq aer-eu, <<Aqyawf, aqcawq-anr bi danqdzaq-ir-eu navmaqtser, nawq-anr bi danqdzaq le-eu muiqdzaeq~taef-a. Nawr, ngaq naeq-aer jawr-awq.>>
\v 20 Khoernar-aq, Yaqkov, Laqgeqlar-euq gharduq shif khof mrnaeq-euq~mae. Aerkhawf, aqyawf, Laqgeqlar-anr gaq-eu mirnae, arnan aryamq khoer-aq, aqyawf-euq gharduq-aq heumyav nan taef-anr dur-eu~mae.
\p
\v 21 Khoernar-aq, Yaqkov, Laqbaq-anr aernaeq-eu, <<Aryamq byanlar-euq~ngar-a. Ngar, aqyawf naeq-aer jawrtafni, nawr, ngaq-euq miqzaq, ngaq-anr bifnaeq laf-awq.>>
\v 22 Khoerngae, Laqbaq, khoerkaq khoerlanr-anr kharjawr-eu tsawrhaq-anr kuruiq-awr, yawbui bui-euq~mae.
\v 23 Mq cifle ngae, Laqbaq, aqyawf-euq zaqmiq Leraq, Yaqkov-anr sheuqnaeq ler-awr, Yaqkov, aqyawf jawr-eu gar urler-euq~mae.
\v 24 Laqbaq, aqyawf-euq aqbur zaqkhav Zirlaqpaq, aqyawf-euq zaqmiq Leraq-euq aqbur zaqkhav geufni bifcaw naeq-euq~mae.
\v 25 Mq byalar ngae-aq, Yaqkov, Leraq nga laer yasiq-awr, Laqbaq-anr aernaeq-eu, <<Nawr, ngaq-anr aqjeq janrnaeq laf-euq~le? Ngar, nawq-anr Laqgeqlar-euq gharduq mrnaeq-euq maqngeur-a~lor? Aqjeq mirnae nawr, ngaq-anr maershuir shuir-euq~le?>>
\p
\v 26 Khoerngae, Laqbaq aer-eu, <<Nga’maf-euq jawrkhanq-anr-aq, huqbaw zaqmiq ghaq smrmir maqir-euq minav-aer aqnyir ghaq smrmir ir-eu zanr maqjav-a.
\v 27 Yawbui heubui arjaw bi byanlar law. Byanlar nar-aq, ngar, nawq-anr heughaq khawf bifnaeq~ma. Khoernar-aq, nawr, aqyawf-euq gharduq ngaq-anr shif khof parya mrnaeq laf-eu~mae.>>
\p
\v 28 Khoerngae, Yaqkov khoerlof-aer geuf-euq~mae. Leraq-euq yawbui tiq jaw byanlar nar-aq, Laqbaq, aqyawf-euq zaqmiq Laqgeqlar, Yaqkov-anr bi danqdzaq-ir-euq~mae.
\v 29 Laqbaq, aqyawf-euq aqbur zaqkhav Birlaqhar, aqyawf-euq zaqmiq Laqgeqlar-euq aqbur zaqkhav geufni bifcaw naeq-euq~mae.
\v 30 Khoernar-aq, Yaqkov, Laqgeqlar jawr-eu gar khawf urler-awr, Leraq-anr navmaqtser Laqgeqlar-anr gaq-eu~mae. Khoernar-aq, aqyawf, Laqbaq-anr shif khof par mrnaeq-euq~mae.
\s1 Leraq Nae Baw-euq Yaqkov-euq Zaqdeuq
\p
\v 31 Leraq-anr maq gaqnaeq-euq nga laer Ya’we Miqyaer ya’mawr-awr, zaq-euq jawrzar pan-euq~mae. Aerkhawf, Laqgeqlar-aq, maqbaw aqma~mae.
\v 32 Leraq, zaq tsaevler-awr, zaqyo tiq ghaq ciq-awr nae, aqyawf-anr Lurbeq\f + \fr 29:32 \fk Lurbeq\ft : Heqbyaer-euq dawqtsuif-aq, <<Hawsher-eq, aqli>> laer aermawf-eu~mae.\f* laer myanrnaeq-euq~mae. Aqyawf aer-eu, <<Ya’we Miqyaer, ngaq-euq shaqzanq-anr hawmawr-euq~ngar-a. Aqkar nar-aq, ngaq-euq khaqdzerzaq, ngaq-anr gaq~taef-a.>>
\v 33 Khoernar-aq, aqyawf, zaq par tsaevler-awr zaqyo tiq ghaq parciq-awr nae aer-eu, <<Ngaq-anr maqgaq-eu garkawv Ya’we Miqyaer-anr gaqkeuv ler-awr, ngaq-anr zaqyo heughaq par bifnaeq laf-euq~ngar-a.>> Khoernar-aq, aqyawf-anr Surmoq\f + \fr 29:33 \fk Surmoq\ft : Heqbyaer-euq dawqtsuif-aq, <<Narhaq naeqlaf-euq>> laer aermawf-eu~mae. \f* laer myanrnaeq-euq~mae.
\v 34 Aqyawf, zaq par tsaevler-awr zaqyo tiq ghaq parciq-awr nae, aqyawf-anr Leqbir\f + \fr 29:34 \fk Leqbir\ft : Heqbyaer-euq dawqtsuif-aq, <<Myanqlar-eu, ghoerlar-eu>> laer aermawf-eu~mae.\f* laer myanrnaeq-euq~mae. Aqyawf aer-eu, <<Ngar, ngaq-euq khaqdzerzaq-anr zaqyo smr ghaq bawnaeq-euq mirnae heupov-aq, ngaq-euq khaqdzerzaq, ngaq-anr myanqlar~taef-a.>>
\v 35 Aqyawf, zaq par tsaevler-awr zaqyo tiq ghaq parciq-awr nae aer-eu, <<Nymq-mr, ngar, Ya’we Miqyaer-anr jaceuq~ma.>> Khoermirnae, aqyawf-anr Yurdav\f + \fr 29:35 \fk Yurdav\ft : Heqbyaer-euq dawqtsuif-aq, <<Jaceuq-eu>> laer aermawf-eu~mae.\f* laer myanrnaeq-euq~mae. Khoernar-aq, aqyawf, zaq baw-eu naqler-euq~mae.
\c 30
\s1 Leraq Hawr-eu Laqgeqlar, Zaq Baw-euq
\p
\v 1 Khoerngae, Laqgeqlar, Yaqkov-anr zaq tiqghaq-iq maq bawnaeq nya-eu nga laer noeqler-euq mirnae, aqyawf-euq aryuif-anr myavnav nav-awr Yaqkov-anr aer-eu, <<Nawr, ngaq-anr zaq bi jawrle naeqlaf-awq, maqbi jawrle nar-aq, ngar-aq shir~ma.>>
\p
\v 2 Khoerngae, Yaqkov, Laqgeqlar-anr nuima paer-eu lafkhoer aer-eu, <<Ngar, nawq-anr zaq maqbi jawrleni, Miqyaer-euq jawrduq-anr jawr-eu nga~laq?>>
\p
\v 3 Khoerngae, Laqgeqlar aer-eu, <<Ngaq-euq aqbur zaqkhav Birlaqhar heugar jawr-eu~ngar-a. Aqyawf, ngaq-euq aqkuir pawqtsuif-euq khoertav zaq ciq-awr, ngar khawf aqyawf-euq baqda nae zaq jawrleni, nawr, aqyawf jawr-eu gar urler-awq.>>
\v 4 Khoernar-aq, Laqgeqlar, aqyawf-euq aqbur zaqkhav Birlaqhar, aqyawf-euq khaqdzerzaq-euq miqzaq bigeuf-ir-awr, Yaqkov, aqyawf jawr-eu gar urler-euq~mae.
\v 5 Khoernar-aq, Birlaqhar, zaq tsaevler-awr, Yaqkov-euq gharduq zaqyo tiq ghaq ciq-euq~mae.
\v 6 Khoerngae, Laqgeqlar aer-eu, <<Miqyaer, ngaq-euq garkawv yarkhaq darnaeq laf-euq~ngar-a. Ngaq-euq shardawq-anr khawf narhaq-awr, ngaq-anr zaqyo tiq ghaq bifnaeq laf-euq~ngar-a.>> Khoermirnae, aqyawf-anr Daq\f + \fr 30:6 \fk Daq\ft : Heqbyaer-euq dawqtsuif-aq, <<Yarkhaq darnaeq-eu>> laer aermawf-eu~mae.\f* laer myanrnaeq-euq~mae.
\v 7 Laqgeqlar-euq aqbur zaqkhav Birlaqhar, zaq par tsaevler-awr, Yaqkov-euq gharduq zaqyo nyiq ghaq tiqghaq parciq-euq~mae.
\v 8 Khoerngae, Laqgeqlar aer-eu, <<Ngar, ngaq-euq aryuif naeq-aer yawkhav-aer ya dawfcaecae duidui-awr dawfghaq-euq~ma.>> Khoermirnae, aqyawf-anr Naqtaqlir\f + \fr 30:8 \fk Naqtaqlir\ft : Heqbyaer-euq dawqtsuif-aq, <<Dawfcae cae-eu>> laer aermawf-eu~mae.\f* laer myanrnaeq-euq~mae.
\p
\v 9 Khoerngae, Leraq, aqyawf, zaq baw-eu naqler-euq nga laer siqnya-eu mirnae, aqyawf-euq aqbur zaqkhav Zirlaqpaq, Yaqkov-euq miqzaq bigeuf-ir-euq~mae.
\v 10 Khoernar-aq, Leraq-euq aqbur zaqkhav Zirlaqpaq, Yaqkov-euq gharduq zaqyo tiq ghaq ciq-euq~mae.
\v 11 Khoerngae, Leraq aer-eu, <<Guiqlanq arnavni muiq-eu~nga!>> Khoermirnae, aqyawf-anr Gav\f + \fr 30:11 \fk Gav\ft : Heqbyaer-euq dawqtsuif-aq, <<Guiqlanq, guirmaf>> laer aermawf-eu~mae.\f* laer myanrnaeq-euq~mae.
\v 12 Khoernar-aq, Leraq-euq aqbur zaqkhav Zirlaqpaq, Yaqkov-euq gharduq zaqyo nyiq ghaq tiqghaq parciq-euq~mae.
\v 13 Khoerngae, Leraq aer-eu, <<Ngar laqkhaqcaer~mir-a. Aqjeq mirnae aernar-aq, zaqmiq aqbur deuq, ngaq-anr guiqlanq huiq-eu tsawrhaq laer kur~taef-a.>> Khoermirnae, aqyawf-anr Aqsher\f + \fr 30:13 \fk Aqsher\ft : Heqbyaer-euq dawqtsuif-aq, <<Guiqlanq huiq-eu>> laer aermawf-eu~mae.\f* laer myanrnaeq-euq~mae.
\p
\v 14 Khoerngae, kajof caer yaeq-eu aryamq-anr Lurbeq daeyar-anr ir ngae, zaqjawr laeqof duqcir povmawr-awr, aqyawf-euq aqma Leraq-anr bifnaeq lar-euq~mae. Khoerngae, Laqgeqlar, Leraq-anr aernaeq-eu, <<Nawq-euq zaqyo-euq zaqjawr laeqof duqcir, ngaq-anr khawf uicuiv bifnaeq laf-awq.>>
\p
\v 15 Khoerngae, Leraq, aqyawf-anr aernaeq-eu, <<Nawr, ngaq-euq khaqdzerzaq lugeuf-euq taef-aer maq ghaqni, ngaq-euq zaqyo-euq zaqjawr laeqof duqcir khawf par lugeuf-eu laer ghae-eu le~laq?>>
\p Khoerngae, Laqgeqlar aer-eu, <<Aeqlawr! Tox-aer ngeur nar-aq, nawq-euq zaqyo-euq zaqjawr laeqof duqcir, ngaq-anr bifnaeqlaf nar-aq, nymrcif aqyawf, nawq naeq-aer bi yuflar~ma.>>
\p
\v 16 Mq cifle ngae, Yaqkov, daeyar-anr nae ghoflar luf-eu gar Leraq ha-ir-awr aer-eu, <<Nawr, ngar jawr-eu gar ya urlar-eu~mae. Aqjeq mirnae aernar-aq, ngar, ngaq-euq zaqyo-euq zaqjawr laeqof duqcir nae nawq-anr ngaqtsaev taq-euq~ma.>> Khoerngae mir, Yaqkov, aqyawf naeq-aer yufler-euq~mae.
\p
\v 17 Miqyaer, Leraq-euq shardawq-anr narhaq-euq mirnae, aqyawf, zaq tsaevler-awr, Yaqkov-euq gharduq zaqyo ngaq ghaq tiqghaq ciq-euq~mae.
\v 18 Khoerngae, Leraq aer-eu, <<Ngar, ngaq-euq aqbur zaqkhav ngaq-euq khaqdzerzaq-anr bifnaeq-euq mirnae Miqyaer, ngaq-anr ghaqgar arpoeq bifnaeq laf-euq~ngar-a.>> Khoermirnae, aqyawf-anr Irsaqkaq\f + \fr 30:18 \fk Irsaqkaq\ft : Heqbyaer-euq dawqtsuif-aq, <<Ghaqgar arpoeq>> laer aermawf-eu~mae. \f* laer myanrnaeq-euq~mae.
\v 19 Khoernar-aq, Leraq, zaq par tsaevler-awr, Yaqkov-euq gharduq zaqyo kof ghaq tiqghaq parciq-euq~mae.
\v 20 Khoerngae, Leraq aer-eu, <<Miqyaer, ngaq-anr muiq-eu lafsawq bifnaeq laf-euq~ngar-a. Ngar, aqyawf-euq gharduq zaqyo kof ghaq bawnaeq-euq mirnae, ngaq-euq khaqdzerzaq, ngaq naeq-aer jawr~taef-a.>> Khoermirnae, aqyawf-anr Zeqbuqlur\f + \fr 30:20 \fk Zeqbuqlur\ft : Heqbyaer-euq dawqtsuif-aq, <<Jawr-eu, yawzeu baw-eu>> laer aermawf-eu~mae.\f* laer myanrnaeq-euq~mae.
\v 21 Khoernar-aq, aqbur tiq bur parciq-awr aqyawf-anr Dirnaq laer myanrnaeq-euq~mae.
\p
\v 22 Miqyaer, Laqgeqlar-anr noeqkeuv-awr, aqyawf-euq shardawq-anr narhaq-awr nae, aqyawf-euq zaq-euq jawrzar pan-euq~mae.
\v 23 Khoerngae, Laqgeqlar, zaq tsaevler-awr, zaqyo tiq ghaq ciq-awr aer-eu, <<Miqyaer, ngaq-euq daqga-eu jeq-anr yurdzae naeqlaf-euq~ngar-a.>>
\v 24 Khoernar-aq, Laqgeqlar, aqyawf-anr Yorsaev\f + \fr 30:24 \fk Yorsaev\ft : Heqbyaer-euq dawqtsuif-aq, <<Par lanqnaeq-eu>> laer aermawf-eu~mae.\f* laer myanrnaeq-awr aer-eu, <<Ya’we Miqyaer, ngaq-anr zaqyo tiq ghaq parbi jawrlanqle naeqlaf~taef-a.>>
\s1 Yaqkov Ghaqgarpoeq Ja-euq
\p
\v 25 Laqgeqlar, Yorsaev baw-euq nar-aq, Yaqkov, Laqbaq-anr heulof-aer aernaeq-euq~mae: <<Ngaq-anr pyaeq-awr ngaq-euq jawrduq hawr-eu ngaq-euq mirtsaq-anr bighof-ir naeqlaf-awq.
\v 26 Ngar, nawq-anr mrnaeq-euq baqda nae ngaq-euq miqzaq hawr-eu ngaq-euq zaqdeuq-anr khawf a’naeq laf-awr, ngaq-anr bighof-ir naeqlaf-awq. Ngar, nawq-anr gar aqjox-aer mrnaeq-euq khoer, nawr siqnya~mae.>>
\p
\v 27 Khoerngae, Laqbaq, aqyawf-anr aernaeq-eu, <<Ngar, nawr ghoer mr-eu jeq za-euq ngeur nar-aq, nawr, ngaq naeq-aer jawrtsaf lef-awq. Aqjeq mirnae aernar-aq, Ya’we Miqyaer, ngaq-anr guiqlanq bif-eu heu-aq, nawq-euq baqda nae ngar-a~laer, ngar haw-awr sharnoeq ngae siqnya-euq~ma.>>
\v 28 Khoernar-aq, aqyawf paraer-eu, <<Nawq-euq ghaqgar arpoeq armyavni geufle laer aer-awq. Ngar, nawq-anr bif~ma.>>
\p
\v 29 Khoerngae, Yaqkov, Laqbaq-anr heulof-aer aernaeq-euq~mae: <<Ngar, nawq-anr aqjox-aer mrnaeq-awr nawq-euq jeqzaq, ngaq-euq aqlaf-euq lafkhoer aqjox-aer pyeuflar-euq garkawv nawr siqnya-eu~mae.
\v 30 Ngar maqlar-euq siqkhoer-aq, nawr kharjawr kharjav-eu jeq uicuiv taef~mae. Aerkhawf, nymq-mr-aq, ghawqmya ni myaqlar baerlar taq-euq~mae. Ngar larkeuv-euq nar-aq, Ya’we Miqyaer, nawq-anr guiqlanq bifnaeq luf-eu~mae. Nymq-mr, maqngeur nar-aq, ngar, ngaq-euq zawfjir-anr aqmyan mrcu-ir paq nga?>>
\p
\v 31 Khoerngae, Laqbaq aer-eu, <<Ngar, nawq-anr aqjeq yabif-eu~la?>>
\p Khoerngae, Yaqkov heulof-aer aerkhof naeq-euq~mae: <<Nawr, ngaq-anr tiqjeq-iq maqya bif-ar. Aerkhawf, nawr heu tiqjeq, ngaq-anr janrnaeq nar-aq, ngar, nawq-euq yawrmaf-anr parcu-awr par bosav~ma.
\v 32 Iqnan ngar, nawq-euq yawr hawr-eu cifmyaef baqmaf dawqtawv luf-anr candoe haw-awr, yawrdeuq-euq lafkhoer nae yawbyaf yawtsiv-aer ghae-awr yawbyaf byaf-aer ghae-eu yawr hawr-eu yawr yawnav dawqtawvluf tserdov~ma. Cifmyaef deuq-euq lafkhoer nae khawf, yawbyaf byaf-aer ghae-awr yawbyaf yawtsiv-aer ghae-eu cifmyaef tserdovjir~ma. Aqkar nar-aq, heulof-aer ghae-eu jeqzaq deuq-aq ngaq-euq ghaqgar arpoeq laer sawx~ma.
\v 33 Aqkar, nawr, ngaq-euq ghaqgar arpoeq-anr povtser hawle ngae, ngaq-euq aqlaf-euq lafkhoer kharjawr-eu jeqzaq, cifmyaef deuq-anr nae yawbyaf yawtsiv-aer maqghae-aer yawbyaf maqbyaf-eu cifmyaef, hawr-eu yawrdeuq-anr nae yawnav maqnav-eu yawr-aq, ngaq nae khoeq-euq laer aernya~taef-a. Khoerngae, ngar tsaq-awr dawr-eu nga lor laer byacaevni dovlar~taef-a.>>
\p
\v 34 Khoerngae, Laqbaq aer-eu, <<Euqlawr, nawq nae aer-euq lof-aer geufnya~taef-a.>>
\v 35 Khoerngae nan, Laqbaq, yawkawv kawv-aer ghae-awr yawbyaf byaf-eu cifmyaef cifbuq deuq dawqtawvluf, yawbyaf yawtsiv-aer ghae-awr yawbyaf byaf-eu cifmyaef cifma dawqtawvluf, yawpyur kharkeuq-eu cifmyaef cifma deuq hawr-eu yawrdeuq-euq lafkhoer nae yawnav kharnav-eu yawr dawqtawvluf tserdov jir-awr, aqyawf-euq zaqyo deuq-euq aqlaf-anr taenaeq-euq~mae.
\p
\v 36 Khoernar-aq, aqyawf hawr-eu Yaqkov yawkaq smq nan-euq garma kaq-eu gar jawrghawq-euq~mae. Yaqkov-aq, dzeryaf-euq Laqbaq-euq yawrmaf-anr bo-euq~mae.
\p
\v 37 Khoerngae, Yaqkov, porpaqlar arbawr, aqlaqmoq arbawr hawr-eu teufsiq arbawr-euq uqlaf yawjmq coer-awr, arkawv yawpyur mawrlarni, uqlaf-euq bawkhov leuf-euq~mae.
\v 38 Khoernar-aq, leuftaq-euq uqlaf khoer, yawrmaf deuq ircuf dawrle-eu dawrlawrkawv-euq uirlanq-anr, yawrmaf deuq-euq maeqshi soeqtsov taq-awr nae, yawrdeuq ircuf dawrle ngae zaq caw-eu~mae.
\v 39 Khoermirnae, yawrmaf deuq uqlaf-euq maeqshi zaq caw ngae, yawkawv kawv-aer, yawbyaf yawtsiv-aer, yawbyaf byaf-aer ghae-eu zaqdeuq gale-eu~mae.
\v 40 Khoernar-aq, Yaqkov, yawrzaq deuq-anr sheuqpav ghae-awr, Laqbaq-euq yawrmaf-anr yawkawv kawv-aer ghae-awr yawnav nav-aer ghae-eu yawrmaf deuq jawr-eu paw bipyawr-euq~mae. Aqyawf-euq yawrmaf deuq Laqbaq-euq jeqzaq deuq naeq-aer maqbi keuqlerni, aqyawf-euq yawrmaf deuq-anr yawqpawyawq cutaq-euq~mae.
\p
\v 41 Yawrmaf yawlov deuq zaq caw ngae, yawrmaf khoerdeuq uqlaf-euq maeqshi cawni, Yaqkov, uqlaf khoer khawrlawq-anr yurtaq-euq~mae.
\v 42 Aerkhawf, maqlov-eu yawrmaf naeq-aer zaq caw ngae, uqlaf maq yurtaq naeq-aq. Khoerlof-aer janr-awr, maqlov-eu deuq-aq, Laqbaq-euq jeqzaq pyeuf-awr, yawlov deuq-aq, Yaqkov-euq jeqzaq pyeuflar-euq~mae.
\v 43 Khoermirnae, Yaqkov yawkhav-aer muiqlar sanrlar-awr, yawrmaf deuq, aqbur zaqkhav deuq, aqli zaqkhav deuq, lawtaw deuq hawr-eu manqtanqlav deuq ghawqmya ni jawrlar-euq~mae.
\c 31
\s1 Yaqkov Caevghof-euq
\p
\v 1 Khoerngae, Laqbaq-euq zaqyo deuq heulof-aer aer-eu gar Yaqkov yagaq-euq mae, <<Aqdui-euq aqda-euq myawqganq dawqtawvluf, Yaqkov nae yurgeuf jir-euq~ngar-a. Nymq-mr aqyawf javluf-eu khanqsaer dawqtawvluf khawf aqdui-euq aqda-anr ghoe-awr nae za-euq taef~mae.>>
\v 2 Khoeruqtaf, Laqbaq khawf yawbae lof-aer aqyawf-anr myavpyawq maqpyurni pyeuf-ir-euq gar Yaqkov ya’mawr-euq~mae.
\p
\v 3 Khoerngae, Ya’we Miqyaer, Yaqkov-anr aernaeq-eu, <<Nawqda-euq mirkhanq hawr-eu nawq-euq aqyuif aqnyir jawr-eu gar ghof-ir-awq. Ngar, nawq naeq-aer jawr~ma.>>
\p
\v 4 Khoerngae, Yaqkov, Laqgeqlar hawr-eu Leraq, daega-anr aqyawf-euq yawrmaf jawr-eu gar oeni bi tsafgaq ler-euq~mae.
\v 5 Khoernar-aq, aqyawf nyaf-anr heulof-aer aernaeq-euq~mae: <<Ngar haw ngae-aq, nawnyaf-euq aqda yawbae lof-aer ngaq-anr myavpyawq maqpyurni pyeuf-ir-euq~ngar-a. Aerkhawf, ngaqda-euq Miqyaer-aq, aqmyanluf ngaq naeq-aer jawrluf-eu~mae.
\v 6 Ngar khar ghaenya-eu lof-aer laejae laejae-aer nawnyaf-euq aqda-anr mrnaeq-euq garkawv, nawnyaf siqnya~mae.
\v 7 Aerkhawf, nawnyaf-euq aqda, ngaq-anr maershuir shuir-awr 10 pov byanni, ngaq-euq ghaqgar arpoeq lavpar-euq~mae. Aerkhawf, aqyawf, ngaq-anr maqbi lavtanq lavnarni, Miqyaer, ngaq-anr hawpir naeqlaf-euq~mae.
\v 8 Aqyawf, <Yawbyaf yawtsiv-aer ghae-eu deuq nawq-euq ghaqgar arpoeq bigeuf ma> laer aernar-aq, khar daefle-euq yawrmaf deuq yawbyaf yawtsiv-aer ghae-eu~mae. Aqyawf, <Yawkawv kawv-aer ghae-eu deuq, nawq-euq ghaqgar arpoeq bigeuf ma> laer aernar-aq, khar daefle-euq yawrmaf deuq yawkawv kawv-aer ghae-eu~mae.
\v 9 Khoermirnae, Miqyaer, nawnyaf-euq aqda-euq jeqzaq ludov-awr, ngaq-anr bifnaeq laf-euq~mae.
\p
\v 10 <<Yawrmaf hawr-eu cifmyaef cifmaf deuq, zaq caw-eu aryamq-anr, yufmav mav-eu lafkhoer ngar, uqduq bafdir-awr hawghae ngae, yawr aqma hawr-eu cifmyaef cifma-anr tsawqdav lef-eu yawr aqbuq hawr-eu cifmyaef cifbuq deuq-aq, yawkawv kawv-aer ghae-awr, yawbyaf yawtsiv-aer ghae-eu uqtaf, yawbyaf byaf-aer ghae-eu deuq taef~mae.
\v 11 Khoernar-aq, yufmav mav-eu lafkhoer, Miqyaer-euq mqtav ghaqkhaer, ngaq-anr <Yaqkov-or> laer kur-eu~mae.
\p <<Khoerngae, <Ngar heugar jawr ma> laer ngar aerkhof naeq-euq~ma.
\p
\v 12 <<Khoerngae, aqyawf heulof-aer aer-eu~mae: <Nawr, uqduq bafdir-awr hawghae sher-eq. Yawr aqma hawr-eu cifmyaef cifma-anr tsawqdav lef-eu yawr aqbuq hawr-eu cifmyaef cifbuq deuq-aq, dawqtawvluf yawkawv kawv-aer ghae-awr, yawbyaf yawtsiv-aer ghae-eu uqtaf, yawbyaf byaf-aer ghae-eu taef~mae. Aqjeq mirnae aernar-aq, Laqbaq nae nawq-anr janrnaeq-euq yawqjeq navluf-anr ngar mawr-euq~ma.
\v 13 Ngar-aq, Beqdeqlar-euq Miqyaer~ma. Nawr khoergar jawr ngae, khawrzeur-anr tsir shaevdav-awr, ngaq-anr kamq-euq~mae. Nymq-mr, nawr tur-awr heukhanq-anr nae dov-ir-awr, nawr daefle-euq jawrkhanq-anr ghof-ir-awq.> >>
\p
\v 14 Khoerngae, Laqgeqlar hawr-eu Leraq, Yaqkov-anr aerkhof naeq-eu lafkhoer aer-eu: <<Nga’nyaf-euq aqda-euq nymr-euq lafkhoer, nga’nyaf-euq shaqbymr, nga’nyaf-euq jeqbir za paq-aer ghae-eu tiqjeqnav jav mae siq~laq?
\v 15 Aqyawf, nga’nyaf nmr-anr aqcawq tsawrhaq laer sawxnaeq laf-euq maqngeur-a~lor? Aqjeq mirnae aernar-aq, aqyawf, nga’nyaf nmr-anr anqdzaq-awr, za-euq arpoeq khoer, yawduq bawni aqyawf tiq ghaq taef-aer dzaqbyov jir-euq~mae.
\v 16 Miqyaer nae nga’nyaf nmr-euq aqda-euq aqlaf-anr nae khar yurkhof-euq smrmuiq muiq-eu jeq dawqtawv luf-aq, aqduimaf hawr-eu aqdui maf-euq zaq-anr of-eu deuq~mae. Nymq-mr, Miqyaer nae nawq-anr khar aernaeq-euq lof-aer mrnar-aq ghaq-ar.>>
\p
\v 17 Khoernar-aq, Yaqkov tur-awr, aqyawf-euq zaqyo deuq hawr-eu miqzaq deuq-anr lawtaw-euq khoertav bi dziqler-euq~mae.
\v 18 Aqyawf, Paqdan Aqlamq-anr jawr ngae povza-euq jeq, aqyawf nae lavuiq-euq jeqzaq dawqtawvluf tae-awr, aqyawf nae lavuiq-euq pyurshuir myawqganq dawqtawvluf yur-awr, Kaqnaq mirtsaq-anr aqyawf-euq aqda Irtsav jawr-eu gar ghof-ir-euq~mae.
\v 19 Khoerngae, Laqbaq, aqyawf-euq yawr-anr cafhm taeq-ir-eu tsaq-awr, Laqgeqlar, aqyawf-euq aqda-euq tanqpanq aqma mawrkawr khoeq-euq~mae.
\v 20 Khoerngae, Yaqkov, caevkhoeq-eu laer maqbi siqni, Aqlamq tsawrhaq Laqbaq-anr maershuir shuir-euq~mae.
\v 21 Aqyawf kharjav-eu jeq yur-awr caev-euq~mae. Aqyawf tur-awr, lawrbaq\f + \fr 31:21 \fk Lawrbaq\ft : Heuq-aq, Urpaqlar lawrbaq-anr aerkeuv mawf-eu~mae.\f* tsaev-awr, Girlav gawqjawq paw davler-euq~mae.
\s1 Laqbaq, Yaqkov-euq Maeqnan Tae-euq
\p
\v 22 Smq nan tiqnan keuvlar ngae hawr-eu Laqbaq, Yaqkov caev-euq garkawv yasiq-euq~mae.
\v 23 Khoerngae, Laqbaq, aqyawf-euq aqyuif aqnyir deuq sheuq-awr, Yaqkov-anr shif nan byanni tae-awr, Girlav gawqjawq-anr taemir-euq~mae.
\v 24 Aerkhawf, uqcif paw, yufmav mav-eu lafkhoer, Miqyaer, Aqlamq tsawrhaq Laqbaq jawr-eu gar oe-awr aqyawf-anr aernaeq-eu, <<Nawr, Yaqkov-anr dawqmuiq dawqdoer maq ngaeqni yanr~de-eq.>>
\p
\v 25 Khoerngae, Laqbaq, Yaqkov-anr taemir-euq~mae. Heungae, Yaqkov, gawqjawq-euq khoertav aqyawf-euq saeqghawv ghawv-awr jawrluf-eu~mae. Laqbaq hawr-eu aqyawf-euq aqyuif aqnyir deuq khawf, Girlav gawqjawq-anr aqyawf ha-euq saeqghawv ghawv-euq~mae.
\p
\v 26 Khoerngae, Laqbaq, Yaqkov-anr heulof-aer aernaeq-euq~mae: <<Nawr aqjeq janr-euq~le? Nawr, ngaq-anr maershuir shuir-awr, micaer nae guir deuv-awr nyaefmi-euq tsawrhaq lof-aer, ngaq-euq zaqmiq-anr nyaefghae-euq~le?
\v 27 Aqjeq mirnae, nawr, ngaq-anr maq aernaeq laf-aer maershuir shuir-awr yawzaf zaf-aer caevkhoeq-euq~le? Maqngeur lawnmr-aq, laqkhaq caertavni dawqcar car-awr, tanqzaq hawr-eu deur-mq cuq diq-awr, garpaer-anr sheuqdov hale nya-eu beu.
\v 28 Aqjeq mirnae, nawr, ngaq-anr ngaq-euq oeqpaq oeqma hawr-eu ngaq-euq zaqmiq aqnyaf-anr, maeqsaw khawf maqbi sawnaeq laf-euq~le? Nawr beu, teunav nav-aer dzawq-eu jeq janr-euq nga~lawr!
\v 29 Ngar, nawq-anr lavtanq lavnar mawf lawnmr-aq, ngar janrnya~ma. Aerkhawf, mircif, nawqda-euq Miqyaer, ngaq-anr, <Nawr, Yaqkov-anr dawqmuiq dawqdoer maq ngaeqni yanr de-eq> laer aernaeq le-euq~mae.
\v 30 Haeq! Nawr, nawqda-euq nymr-anr yawkhav-aer noeqgaq lar-euq mirnae dovle-euq~ngar-a. Aerkhawf, ngaq-euq miqyaer deuq, aqjeq mirnae khoeq-euq~le?>>
\p
\v 31 Khoerngae, Yaqkov, Laqbaq-anr aerkhof naeq-eu lafkhoer heulof-aer aernaeq-euq~mae: <<Ngar guv-eu lafkhoer, nawr, ngaq-anr nae nawq-euq zaqmiq-anr ghaqkhav zmq-awr sheuqkhof-eu baw-mr laer noeq-awr caev-euq~ma.
\v 32 Nawr, aqgeu ghaq-anr nae nawq-euq miqyaer deuq-anr povmawr-euq nar-aq, khoerghaq-anr taqbi daef. Aqdui-euq aqyuif aqnyir-euq maeqshi, ngaq-euq myawq-euq lafkhoer nawq-euq ma laer tsaq tsovnya nar-aq, nawr yurkhof ghae-awq.>> Khoerngae, Yaqkov, Laqgeqlar nae miqyaer deuq khoeqtaq-euq la laer maq siqnya-aq.
\p
\v 33 Khoernar-aq, Laqbaq, Yaqkov-euq saeqghawv, Leraq-euq saeqghawv hawr-eu aqbur zaqkhav nyiq ghaq-euq saeqghawv-euq lafkhoer povler-euq~mae. Aerkhawf, maq povmawr nya-aer Leraq-euq saeqghawv-anr nae dovle-awr, Laqgeqlar-euq saeqghawv-anr urler-euq~mae.
\v 34 Laqgeqlar-aq, tanqpanq aqma mawrkawr yur-awr, lawtaw-euq khavdaq-anr nmfzaf-awr nuirtaeq taq-euq~mae. Laqbaq saeqghawv ghawvlan-aer povdoe sawvdoe jir-euq khawf maq povmawr nya-aq.
\v 35 Khoerngae, Laqgeqlar, aqyawf-euq aqda-anr aernaeq-eu, <<Ngaq-euq sanqpaq-or, ngaq-anr nuima taqpaer naeqlaf. Nymq-mr, ngaq-anr aqbur-euq aryamq tsaqlar-euq mirnae, nawq-euq maeqshi maq yawflarnya~nya.>> Khoermirnae, Laqbaq, tanqpanq aqma mawrkawr-anr pov-euq khawf maq povmawr nya-aq.
\p
\v 36 Khoerngae, Yaqkov nuima paer duidui lar-awr, Laqbaq-anr daeq-euq~mae. Yaqkov, Laqbaq-anr heulof-aer aerkhof naeq-euq~mae: <<Nawr teunav nav-aer laejae laejae-aer ngaq-anr taele paq-aer, ngar mrbanq mrlaeq taq-euq aqjeq jav-awr, iqbax aqjeq anr-eu~la?
\v 37 Nawr, ngaq-euq myawq dawqtawv luf-anr povdoe sawvdoe jir-euq~mae. Aqlaeq, myawq heudeuq-euq lafkhoer nae nawq-euq nymr-euq mrmyawq aqjeq povmawr-euq~le? Nawr hawr-eu ngaq-euq aqyuif aqnyir-euq maeqshi yurdov laf-awr, aqyawfmaf nae arnyaf-euq yawkaq aqgeu ghaq laeq-eu nga laer bidar~law!
\v 38 Ngar, nawq naeq-aer jawr-euq heu 20 khof-euq lafkhoer, nawq-euq yawr aqma khawf, cifmyaef cifma khawf zaq maqdzae haw-aq. Nawq-euq yawr hawr-eu cifmyaef-euq baqmaf-anr nae ngar, yawr aqbuq tiqmawr-iq maq saefdzaq haw-aq.
\v 39 Bawrtsanq jeqzaq nae kawfsaef-euq deuq-anr ngar, nawq-anr maq bafmawr naeqni, ngaq-euq nae tsoeqdan-euq~ma. Nan’ghanr paw khoeq-euq khawf, uqcif paw khoeq-euq khawf, nawr, ngaq-anr bi tsoeqkhof naeqlaf-euq~mae.
\v 40 Ngar de-eq! Nan’ghanr paw, nantsar ya lawfsaef lef-awr, uqcif paw yawgav gavsaef lef-euq uqtaf, ngar maqyuf khavni shaqbya-euq~ma.
\v 41 Heu 20 khof-euq lafkhoer, ngar, nawq-euq nymr-anr jawr ngae, nawq-euq zaqmiq nyiq ghaq-euq gharduq, nawq-anr 14 khof mrnaeq-awr, nawq-euq yawr hawr-eu cifmyaef baqmaf-anr kof khof bonaeq-euq~ma. Nawr, ngaq-euq ghaqgar arpoeq 10 pov byanni lavpar naeqlaf-euq~mae.
\v 42 Ngaqda-euq Miqyaer pyeuf-eu, Aqbyaqhaq-euq Miqyaer hawr-eu Irtsav guv-eu Ghaq, ngaq naeq-aer maqjawr lawnmr-aq, iqnan nawr, ngaq-anr aqlaf yawqngaef-aer bighof-ir naeqlaf-eu yawduqbaw~taef-a. Ngaq-euq shaqzanq hawr-eu ngaq-euq aqlaf nae mr-euq jeq, Miqyaer mawr-awr nae, mircif nawq-anr daeqnaeq-euq~ngar-a.>>
\s1 Yaqkov Hawr-eu Laqbaq Sarjax Dzaq-euq
\p
\v 43 Khoerngae, Laqbaq, Yaqkov-anr heulof-aer aerkhof naeq-euq~mae: <<Zaqmiq aqbur heu nyiq ghaq-aq, ngaq-euq zaqmiq~ma. Zaq heudeuq khawf, ngaq-euq zaq~ma. Yawr hawr-eu cifmyaef baqmaf heudeuq khawf, ngaq-euq yawr hawr-eu cifmyaef baqmaf~ma. Nawq-euq maeqshi kharjawr kharjav-eu dawqtawvluf khawf ngaq-euq taef~ma. Aerkhawf, iqnan ngar, ngaq-euq zaqmiq-anr hawr-eu aqyawfnyaf nae baw-euq zaqdeuq-anr aqjeq janrnya-eu~la?
\v 44 Khoermirnae, haeq nymq-mr lar-awq! Nawr hawr-eu ngar, arnyaf-euq yawkaq dawqma sarjax dzaq-awr sarkir bijav kar-eur.>>
\p
\v 45 Khoerngae, Yaqkov, khaqlo tiq siq baf-awr khawrzeur lof-aer katur-euq~mae.
\v 46 Khoernar-aq, Yaqkov, aqyawf-euq aqyuif aqnyir deuq-anr <<Khaqlo ghovuiq laf-awq>> laer aernaeq-euq~mae. Khoerngae, aqyawfmaf khaqlo ghov-awr tiq bymr ghovbymr-euq~mae. Khoernar-aq, aqyawfmaf ghovbymr-euq dawqpae dzaqtaf dawrtaf-euq~mae.
\v 47 Khaqlo ghovbymr khoerbymr-anr, Laqbaq-aq, Yeqgar Saqhaqdurtav laer kur-awr, Yaqkov-aq, Gaqliv laer kur-euq~mae.
\p
\v 48 Khoerngae, Laqbaq aer-eu, <<Iqnan, khaqlo ghovbymr heubymr-aq, nawr hawr-eu ngaq-euq yawkaq sarkir pyeuf-eu~mae.>> Khoermirnae, khaqlo ghovbymr-anr, Gaqliv laer armyanr kur-awr,
\v 49 Mirzaqpaq laer khawf kur-euq~mae. Aqjeq mirnae aernar-aq, aqyawf aer-eu, <<Aqdui tiqghaq tirghaq ghawq-ir-awr jawr ngae, Ya’we Miqyaer, nawr hawr-eu ngaq-euq yawkaq hawnaeq luf-ur!
\v 50 Nawr, ngaq-euq zaqmiq-anr khaeqnaeq khavnaeq-eu maqaer, ngaq-euq zaqmiq taf-aer miqzaq parsheuq-eu maqkaq, tsawrhaq tiqghaq-iq arnyaf naeq-aer maqjawr-eu khawf, haeq, Miqyaer, nawr hawr-eu ngaq-euq gharduq tsawrkaq pyeuf~taef-a.>>
\p
\v 51 Khoernar-aq, Laqbaq, Yaqkov-anr heulof-aer par aernaeq-euq~mae: <<Khaqlo ghovbymr heubymr-anr hawsher-eq. Nawr hawr-eu ngaq-euq yawkaq katur taq-euq khaqlo khawrzeur-anr hawsher-eq.
\v 52 Khaqlo ghovbymr heubymr sarkir pyeuf-awr, khaqlo khawrzeur heu khawf sarkir pyeuf-eu~mae. Khoermirnae, ngar, khaqlo ghovbymr heubymr oedzeur-awr, nawq-anr yawdoer jeq maq janrle. Nawr khawf, khaqlo ghovbymr heubymr hawr-eu khaqlo khawrzeur heu lardzeur-awr, ngaq-anr yawdoer jeq taq janrlar.
\v 53 Aqbyaqhaq-euq Miqyaer hawr-eu Naqhor-euq Miqyaer, aqyawf ha-euq aqda-euq Miqyaer, arnyaf-euq yawkaq-anr yarkhaqdar luf-ur!>> Khoerngae, Yaqkov, aqyawf-euq aqda Irtsav guv-eu Ghaq-anr ghoe-awr kamq-euq~mae.
\v 54 Khoernar-aq, Yaqkov, gawqjawq-euq khoertav jeqzaq lawr-awr, dzaqtaf dawrtaf-eu gharduq aqyawf-euq aqyuif aqnyir deuq-anr kur-euq~mae. Aqyawfmaf dzaqtaf dawrtaf ghaq-euq nar-aq, gawqjawq-euq khoertav yaf-euq~mae.
\v 55 Khoernar-aq, Laqbaq uqshawq yawnaf-aer tur-awr, aqyawf-euq oeqpaq oema hawr-eu aqyawf-euq zaqmiq-anr maeqsaw saw-awr, aqyawf maf-anr dawq ngaeqghae naeq-euq~mae. Khoernar-aq, Laqbaq, garma dov-ir-awr, aqyawf-euq jawrkhanq-anr ghofler-euq~mae.
\c 32
\s1 Yaqkov, Ersawr-anr Tanqpuq Ler-eu
\p
\v 1 Khoernar-aq, Yaqkov, aqyawf-euq garma-anr irghaeluf ngae, Miqyaer-euq mqtav ghaqkhaer tiqdeuq, aqyawf-anr tanqpuq le-euq~mae.
\v 2 Yaqkov, aqyawf maf-anr ya’mawr ngae aer-eu, <<Heu-aq, Miqyaer-euq guirmaf-euq jawrduq~ngar-a.>> Khoernar-aq, aqyawf, jawrduq khoertsanr-anr Maqhaqnaqmq laer myanrnaeq-euq~mae.
\p
\v 3 Khoernar-aq, Yaqkov, aqyawf-euq maeqhu dawqdzawr mr-eu deuq-anr khaerghae-awr, Seqir mirtsaq, Eqdoq mirkhanq-anr jawr-eu aqyawf-euq ardov Ersawr jawr-eu gar bi ir-euq~mae.
\v 4 Aqyawf, aqyawf maf-anr dawq bif-awr heulof-aer bitsaf-ir-euq mae, <<Nawmaf, ngaq-euq sanqpaq Ersawr-anr heulof-aer aernaeq de-eq, <Nawq-euq kuirlaf Yaqkov heulof-aer aer-eu mae, <<Ngar, Laqbaq jawr-eu gar jawrler-awr, iqnan keuvni jawr-euq~ma.
\v 5 Ngar, mawrner deuq, manqtanqlav deuq, yawr cifmyaef baqmaf, aqbur aqli zaqkhav deuq jawr-eu~ma. Ngar, nawr ghoer mr-eu jeq za ni, ngar, ngaq-euq sanqpaq-anr bi tsafgaq le-euq~ma.>> > >>
\p
\v 6 Khoernar-aq, dawqdzawr bi mr-ir-euq deuq, Yaqkov jawr-eu gar ghofkeuv lar-awr aer-eu, <<Nga’maf, nawq-euq ardov Ersawr jawr-eu gar irkeuv-euq~ma. Aqyawf, tsawrhaq 400 ghaq sheuq-awr nae, nawq-anr dzoerlar-eu laer larluf-eu~mae.>>
\p
\v 7 Khoerngae, Yaqkov guv duidui lar-awr yawkhav-aer noeqshaq-eu lafkhoer, aqyawf naeq-aer jawrluf-eu tsawrhaq deuq hawr-eu yawr cifmyaef baqmaf, mawrner deuq, lawtaw deuq nyiq mur birpav-euq~mae.
\v 8 Khoernar-aq, aqyawf aer-eu, <<Ersawr, tiq mur-anr deuvgeuflar nar-aq, dzerlar-euq tiq mur-aq caevdzeurnya~taef-a.>>
\p
\v 9 Khoerngae, Yaqkov heulof-aer aer-eu~mae: <<Ngaqbawr Aqbyaqhaq-euq Miqyaer hawr-eu ngaqda Irtsav-euq Miqyaer pyeuf-eu Ya’we Miqyaer-or, nawr, ngaq-anr heulof-aer aernaeqlaf haw-euq mae, <Nawq-euq mirkhanq-anr, nawq-euq aqyuif aqnyir deuq jawr-eu gar ghof-ir-awq. Ngar, nawq-anr muiqnaeq~ma.>
\v 10 Nawq nae, nawq-euq kuirlaf-anr ghawqshaq gaqnaeq-awr yawtsaq yawdawr jeq-anr bimawr naeqlaf-euq gar, ngar tiqpawf-iq maqgeux~nya. Arhu, ngar, gawqyoeq tiq yoeq taef-aer yur-awr Yawrdaq lawrbaq-anr cantsaev-euq~ma. Aerkhawf, iqnan-aq, ngaq-euq baqmaf nyiq maf birpavlof lar-euq~mae.
\v 11 Ngaq-anr, ngaq-euq ardov Ersawr-euq aqlaf-anr nae bibuq-ir naeqlaf-awq. Aqjeq mirnae aernar-aq, aqyawf, ngaq-anr deuvsaef-awr zaq anr-eu aqma-anr khawf deuvsaef lar-eu paq laer ngar, aqyawf-anr guv~mir-a.
\v 12 Aqjeq mirnae aernar-aq, nawr heulof-aer aertaq-euq mae, <Yawduq bawni ngar, nawq-anr muiqnaeq-awr, nawq-euq zaqdeuq uvdeuq iqmalavshav-euq kharshuif lof-aer, guikhawf maqgui jircoerni bi myaqlar~ma.> >>
\p
\v 13 Khoerngae mir, Yaqkov khoergar yaf ngae, aqyawf-euq ardov Ersawr-anr lafsawq bif-eu laer aqyawf-euq aqlaf-euq lafkhoer anr-eu jeq-anr nae laeqhmq taq-euq~mae:
\v 14 Cifmyaef cifma 200 mawr, cifmyaef cifbuq 20 mawr, yawr aqma 200 mawr, yawr aqbuq 20 mawr,
\v 15 lawtawzaq jawr-eu, aqcoer bi dawrluf-eu lawtaw aqma 30 mawr, mawrner mawrma 40 mawr, mawrner mawrgaw 10 mawr, manqtanqlav aqma 20 mawr hawr-eu manqtanqlav aqbuq 10 mawr.
\v 16 Khoernar-aq, jeqzaq khoerdeuq aqyawfjeq aqyawf-aer, armaf armaf-aer aqyawf-euq kuirlaf deuq-euq aqlaf-anr a’naeq-awr, aqyawf-euq kuirlaf deuq-anr aernaeq-eu, <<Nawmaf, tiqmaf tirmaf arkaq bi cankar-awr nae, ngaq-euq maeqhu irghae-awq.>>
\p
\v 17 Aqcawq-euq maeqhu can-eu ghaq-anr khawf dawq heulof-aer bif-euq~mae: <<Ngaq-euq ardov Ersawr, nawq-anr tanqpuq-awr nawq-anr, <Nawq-euq yawsanr aqsur ghaq~la? Aqgar ir-eu laer ghae-eu~le? Nawq-euq maeqhu can-eu jeqzaq teudeuq aqsur ghaq-euq~la?> laer narhaqlar nar-aq,
\v 18 nawr heulof-aer aerkhof naeq-awq: <Nawq-euq kuirlaf Yaqkov-euq~mae. Ngaq-euq sanqpaq Ersawr-euq gharduq shalaf-euq lafsawq~mae. Aqyawfghaq khawf, nga’maf-euq maeqnan paw oeluf-eu~mae.> >>
\v 19 Khoernar-aq, nyiq ghaq tiqghaq, smr ghaq tiqghaq hawr-eu jeqzaq baqmaf-euq maeqnan canluf-eu yawqghaq navluf-anr dawq bif-eu, <<Nawmaf khawf, Ersawr-anr tanqpuq ngae, yawqghaq navluf, aqyawf-anr khoerlof-aer aernaeq~de-eq.
\v 20 Khoeruqtaf, nawmaf heulof-aer khawf aernaeq-awq, <Nawq-euq kuirlaf Yaqkov khawf, nga’maf-euq maeqnan paw oeluf-eu~mae.> >>
\p Aqjeq mirnae aernar-aq, aqyawf aer-eu, <<Ngaq nae maeqhu paw bifghae-euq lafsawq heudeuq-euq baqda nae, aqyawf, nuima sarlar~taef-a. Khoernar-aq, ngar, aqyawf-euq myavpyawq-anr ya’mawr ngae, aqyawf, ngaq-anr hageuf naeqlaf-eu baw-mr.>>
\v 21 Khoermirnae, lafsawq-aq aqyawf-euq jeqhu bi irghae-awr, khoerngae mir, aqyawf-euq mawrdo-aq, jawrnaq mrduq-euq lafkhoer yaf-euq~mae.
\s1 Yaqkov, Miqyaer Naeq-aer Dawfcae Cae-euq
\p
\v 22 Khoerngae mir, Yaqkov tur-awr, aqyawf-euq miqzaq nyiq ghaq, aqbur zaqkhav nyiq ghaq hawr-eu zaqyo 11 ghaq sheuq-awr, Jaqbov lawrgawv-euq tsaevdaq-anr tsaev-euq~mae.
\v 23 Aqyawf, aqyawf maf-anr sheuqtsaev-euq~mae. Aqyawfmaf, lawrgawv-anr bi irtsaev dzeur-euq nar-aq, aqyawf jav-eu jeq khawf bi yurtsaev ghae-euq~mae.
\v 24 Khoernar-aq, Yaqkov, aqyawf tiq ghaq taef-aer jawryaf-euq~mae. Khoerngae, tsawrhaq tiq ghaq oe-awr, mq byalar ngae keuvni, aqyawf naeq-aer dawfcae caele-euq~mae.
\v 25 Dawfcae caeluf ngae, tsawrhaq khoerghaq, Yaqkov-anr maq dawfghaqnya luf-a laer yasiq ngae, aqyawf, Yaqkov-euq shaqpyaq khaef-anr toeqciv-awr, Yaqkov-euq shaqpyaqmyav lavpuir naeq-euq~mae.
\v 26 Khoerngae, tsawrhaq khoerghaq aer-eu, <<Mq byalar-euq ngar-a, ngaq-anr pyaeq-awq.>>
\p Aerkhawf, Yaqkov aer-eu, <<Nawr, ngaq-anr dawqngaeq maqghae naeqlaf-euq khoerkeuvni ngar, nawq-anr maqpyaeq.>>
\s1 Yaqkov-anr Tsawrmyanr Myanrpar Naeq-euq
\p
\v 27 Khoerngae, tsawrhaq khoerghaq narhaq-eu, <<Nawq-euq tsawrmyanr aqjeq laer kur-eu~le?>>
\p Aqyawf aer-eu, <<Yaqkov laer kur-eu~ma.>>
\p
\v 28 Khoerngae, khoerghaq aer-eu, <<Aqkar nar-aq, nawq-euq tsawrmyanr-aq, Yaqkov laer maqngeur-eu, Irsaqleqlav laer yakur~taef-a. Aqjeq mirnae aernar-aq, nawr-aq, Miqyaer naeq-aer hawr-eu tsawrhaq naeq-aer dawfcae cae-awr dawfghaq-euq~mae.>>
\p
\v 29 Khoerngae, Yaqkov, aqyawf-anr narhaq-eu, <<Ngaq-anr nawq-euq tsawrmyanr aernaeq laf-awq.>>
\p Khoerghaq aer-eu, <<Nawr aqjeq ghae-eu, ngaq-euq tsawrmyanr-euq garkawv narhaq-eu~le?>> Khoernar-aq, khoergar jawr-awr nae Yaqkov-anr dawq ngaeqghae naeq-euq~mae.
\p
\v 30 Khoerngae, Yaqkov aer-eu, <<Ngar, Miqyaer-anr myavpyawq ciqdaq-awr ya’mawr-euq khawf, maqshirni yabuq-ir-euq~ma.>> Khoernar-aq, jawrduq khoertsanr-anr Peqniqlar\f + \fr 32:30 \fk Peqniqlar\ft : Heqbyaer-euq dawqtsuif-aq, Miqyaer-euq myavpyawq laer aermawf-eu~mae.\f* laer myanrnaeq-euq~mae.
\v 31 Yaqkov, Peqnuqlar\f + \fr 32:31 \fk Peqnuqlar\ft : Peqniqlar naeq-aer aqyawf tiqtsanr-anr kur-eu~mae.\f*-anr nae irtsaev ngae, nanrma dovlar-euq~mae. Aqyawf-euq shaqpyaqmyav baqda nae kuirdzar dzardzar-aer can-eu~mae.
\v 32 Khoermirnae, Irsaqleqlav tsawrhaq-aq, iqnan keuvni, shaqpyaq khaef-anr tsof-eu shaqguq maqdzaq-a. Aqjeq mirnae aernar-aq, tsawrhaq khoerghaq, Yaqkov-euq shaqpyaq khaef-anr tsof-eu shaqguq-anr toeqciv-euq~mae.
\c 33
\s1 Yaqkov, Ersawr-anr Tanqpuq-euq
\p
\v 1 Khoerngae, Yaqkov, uqduq bafdir-awr hawghae ngae, Ersawr, tsawrhaq 400 ghaq sheuq-awr larluf-eu gar ya’mawr-euq~mae. Khoermirnae, Leraq, Laqgeqlar hawr-eu aqyawf-euq aqbur zaqkhav nyiq ghaq-anr zaqdeuq birnaeq-euq~mae.
\v 2 Aqbur zaqkhav nyiq ghaq hawr-eu aqyawf nyaf-euq zaqdeuq-anr maeqhu bijawr-awr, Leraq hawr-eu aqyawf-euq zaqdeuq-anr ghanrcae bijawr-euq~mae. Laqgeqlar hawr-eu Yorsaev-anr-aq maeqnan nansaq bijawr-euq~mae.
\v 3 Khoernar-aq, Yaqkov ghaq-aq, aqyawf maf-euq maeqhu husaq can-awr, aqyawf-euq ardov dawqpae irkeuv ngae keuvni, shif pov byanni mirtsa awbyav-euq~mae.
\p
\v 4 Aerkhawf, Ersawr, Yaqkov-anr dzoer-ir-eu laer caevghae-awr, Yaqkov-anr byarcuf-awr maeqsaw sawnaeq-euq~mae. Khoernar-aq, kawqlanr-anr byarcuf-awr, aqyawfnyaf ngoer-eu~mae.
\v 5 Khoerngae, Ersawr, uqduq bafdir-awr hawghae ngae, zaqmiq aqbur deuq hawr-eu zaqdeuq-anr ya’mawr ngae narhaq-eu, <<Nawq naeq-aer jawrluf-eu tsawrhaq heudeuq aqsur ghaq~la?>>
\p Khoerngae, Yaqkov aerkhof naeq-eu, <<Heudeuq-aq, Miqyaer nae nawq-euq kuirlaf-anr ghawqshaq gaq-awr bifnaeq laf-euq zaqdeuq~mae.>>
\v 6 Khoernar-aq, aqbur zaqkhav khoer nyiq ghaq hawr-eu aqyawf nyaf-euq zaqdeuq dawqpae oe-awr awbyav le-euq~mae.
\v 7 Khoernar-aq, Leraq hawr-eu aqyawf-euq zaqdeuq khawf dawqpae oe-awr awbyav le-euq~mae. Khoer-euq maeqnan, Laqgeqlar hawr-eu Yorsaev khawf dawqpae oe-awr awbyav le-euq~mae.
\p
\v 8 Khoernar-aq, Ersawr, Yaqkov-anr narhaq-eu, <<Uqsoe garpaer-anr oeluf-eu gar, ngaq nae ya’mawr-euq armur khoerdeuq aqjeq laer aermawf-eu~le?>>
\p Khoerngae, Yaqkov aerkhof naeq-eu, <<Ngar, ngaq-euq sanqpaq ghoer mr-eu jeq yaza ni janr-euq~ma.>>
\p
\v 9 Khoerngae, Ersawr aer-eu, <<Aqnyir-or, ngar yawqjeq navluf tiqlof jav-eu~ma. Nawr kharjav-eu jeq nawr geuf-awq.>>
\p
\v 10 Khoerngae, Yaqkov paraer-eu, <<Shar~ma, teulof-aer taqaer naeqlaf. Ngar, nawr ghoer mr-eu jeq za-euq ngeur nar-aq, nawr, ngaq-euq aqlaf-anr nae lafsawq yurnaeq laf-awq. Aqjeq mirnae aernar-aq, nawr, ngaq-anr nuikhanr shir-awr, ngar, nawq-euq myavpyawq-anr ya’mawr-euq heu-aq, Miqyaer-euq myavpyawq-anr ya’mawr-euq gar dur-eu~mir-a.
\v 11 Aqjox-aer ghae-awr nae khawf, ngaq nae nawq-anr khar bifnaeq-euq lafsawq-anr hageuf naeqlaf-awq. Miqyaer, ngaq-anr guiqlanq yawdzanr bifnaeq laf-awr, ngar kharmawf-eu jeq tiqbyan tiqlof jav-eu~ma.>> Yaqkov yawkhav-aer tanqshar-eu mirnae Ersawr yurnaeq-euq~mae.
\p
\v 12 Khoernar-aq, Ersawr aer-eu, <<Aqdui luv-awr garma-anr dov-ir kar-eur. Ngar, nawq-euq maeqhu paw irtawq~ma.>>
\p
\v 13 Khoerngae, Yaqkov, aqyawf-anr heulof-aer aernaeq-euq~mae: <<Ngaq-euq sanqpaq siqnya-eu lof-aer, ngaq naeq-aer jawrluf-eu zaqdeuq yawnanq-a~siq. Yawr cifmyaef baqmaf hawr-eu mawrner deuq-euq lafkhoer aqcoer dawr-eu deuq khawf keuq-eu mirnae, tiqnan-euq lafkhoer taef-aer ardzaeq-aer taekawrdzeur nar-aq, jeqzaq dawqtawvluf shirjir nya-eu baw-mr.
\v 14 Teumirnae, ngaq-euq sanqpaq, nawq-euq kuirlaf-euq maeqhu paw irtawq-awq. Ngar, jeqzaq heudeuq tae-awr, ngaq-euq zaq heudeuq sheuq-awr, khar daqcoer-eu navni arlawv lawv-aer Seqir gawqjawq paw, ngaq-euq sanqpaq-anr taemirle~ma.>>
\p
\v 15 Khoerngae, Ersawr aer-eu, <<Ngaq-euq tsawrhaq tiqdeuq, nawq naeq-aer bi jawryaf~ma.>> Aerkhawf, Yaqkov aer-eu, <<Khoerlof-aer aqjeq ghae-eu janrjanr-aer parshaq-eu? Ngar, ngaq-euq sanqpaq ghoer mr-eu jeq biza naeqlaf-awq.>>
\v 16 Khoerngae nan-anr nae, Ersawr, Seqir gawqjawq paw ghof-ir-euq~mae.
\v 17 Aerkhawf, Yaqkov-aq, garma dov-ir-awr, Surkov-anr irkeuv ngae, aqyawf jawr-eu gharduq nymr tiq nymr tsov-awr, jeqzaq-euq gharduq kuv tsov-euq~mae. Khoermirnae, jawrduq khoertsanr-anr Surkov laer armyanr kur-euq~mae.
\p
\v 18 Yaqkov, Paqdan Aqlamq-anr nae oeka-awr, Kaqnaq mirtsaq Sheqkmq meuq-anr yawmuiq-aer oekeuv-euq~mae. Aqyawf, meuq khoermeuq-euq dawqpae saeqghawv ghawv-awr jawr-euq~mae.
\v 19 Khoernar-aq, Yaqkov pyur 100 khor bif-awr Sheqkmq-euq aqda Haqmor-euq zaq-euq aqlaf-anr nae, aqyawf nae saeqghawv ghawv-euq mirtsaq khoertsanr zeurtsaev-euq~mae.
\v 20 Khoernar-aq, aqyawf khoergar lawrduq tiq tsanr tsov-awr, Eqlar Eqloqheq Irsaqleqlav laer kur-euq~mae.
\c 34
\s1 Dirnaq-euq Garkawv
\p
\v 1 Tiqnan keuvlar ngae, Yaqkov-anr bawnaeq-euq, Leraq-euq zaqmiq Dirnaq, Kaqnaq mirtsaq-euq zaqmiq aqbur deuq jawr-eu gar dawqdae ghaler-euq~mae.
\v 2 Khoerngae, mirkhanq khoerkhanq-euq dzoeqda Hiqbir tsawrhaq Haqmor-euq zaqyo Sheqkmq, Dirnaq-anr ya’mawr ngae dawfyuf-awr yaeqbawq saerlu-aer janrnaeq-euq~mae.
\v 3 Sheqkmq-euq nuima saflar-aq, Yaqkov-euq zaqmiq Dirnaq-anr mawf duiduiler taq-awr, zaqmiq aqbur zaqguq khoerghaq-anr gaq-eu mirnae, nuima sarlar paq-aer ghae-eu dawq nanqyuni ngaeqnaeq-euq~mae.
\v 4 Khoermirnae, Sheqkmq, aqyawf-euq aqda Haqmor-anr ngaeqcawq-awr aer-eu, <<Ngar, zaqmiq aqbur zaqguq heughaq-anr bisheuq naeqlaf-awq.>>
\p
\v 5 Khoerngae, Yaqkov, aqyawf-euq zaqmiq Dirnaq maqshawrni bipyeuf-ir-euq garkawv yagaq-euq~mae. Aerkhawf, aqyawf-euq zaqyo deuq daega-anr aqyawf-euq jeqzaq bo-ir jir-euq mirnae, zaqyo khoerdeuq maq ghoflar-euq khoerkeuvni, Yaqkov ciqcurni jawr-euq~mae.
\v 6 Khoerngae, Sheqkmq-euq aqda Haqmor, Yaqkov jawr-eu gar ir-awr aqyawf-anr dawq ngaeqcawq-ir-euq~mae.
\v 7 Khoerngae, Yaqkov-euq zaqyo deuq garkawv khoer yagaq-awr daeyar-anr nae ghoflar-euq~mae. Aqyawfmaf, nuima cawv-awr nuima paer duidui-eu~mae. Aqjeq mirnae aernar-aq, Sheqkmq, maq mrkhmq-eu jeq mr-awr, Yaqkov-euq zaqmiq naeq-aer yuf-euq~mae. Khoer-aq, Irsaqleqlav tsawrhaq-anr daqga-eu jeq mrnaeq-euq~mae.
\v 8 Khoerngae, Haqmor, aqyawf maf-anr aernaeq-eu, <<Ngaq-euq zaqyo Sheqkmq, nawq-euq zaqmiq-anr mawf duidui ler-euq mirnae, aqyawf-anr bi danqdzaq lar-awq.
\v 9 Aqdui-euq yawkaq oermr bi bardzaq kar-eur. Nawmaf-euq zaqmiq deuq, nga’maf-anr bi danqdzaq lar-awr, nga’maf-euq zaqmiq deuq-anr nawmaf sheuqdanq dzaq-awq.
\v 10 Khoernar-aq, nga’maf naeq-aer jawr-awq. Nga’maf-euq mirtsaq, nawmaf-euq maeqshi jav-eu~ngar-a. Nawmaf mrdzaq khawfdawr-awr, jeqgaf jeqka mr-awr, mirtsaq khawf nawmaf-euq bi pyeuflar-awq.>>
\p
\v 11 Khoernar-aq, Sheqkmq, Dirnaq-euq aqda hawr-eu aqmanr aqda deuq-anr aernaeq-eu, <<Ngaq-anr nawmaf ghoer mr-eu jeq biza naeqlaf-awq. Ngar, nawmaf kharaer-eu jeq bifnaeq~ma.
\v 12 Zaqmiq aqbur zaqguq heughaq, ngaq-anr a’naeq laf-awr bi danqdzaq lar-eu ngeur nar-aq, ngaq-anr miqshuif-euq arpoeq hawr-eu lafsawq yawkhav-aer sharpoeq-awq. Ngar, nawmaf kharaer-eu lof-aer bifnaeq~ma.>>
\p
\v 13 Khoerngae, Sheqkmq, aqyawf maf-euq dmrma Dirnaq-anr maqshawrni bipyeuf-ir-euq mirnae, Yaqkov-euq zaqyo deuq, Haqmor hawr-eu Sheqkmq aqnyaf dazaq-anr maershuir shuir-eu dawq ngaeqnaeq-euq~mae.
\v 14 Aqyawfmaf, aqnyaf dazaq-anr aernaeq-eu, <<Ngaqha maernmr-euq dmrma heughaq, bawkhov maeqdzaq maqyaeq-euq tsawrhaq-anr maqbi danqdzaq-ir~nya-a. Khoerlof-aer bi danqdzaq-ir nar-aq, nga’maf-euq gharduq daqga-eu jeq pyeuf-eu~mae.
\v 15 Aerkhawf, nawmaf-euq tsawrhaq, nga’maf lof-aer pyeuflar-awr, zaqyo aqli yawqghaq navluf bawkhov maeqdzaq yaeqjir-awr nae taef-aer, nga’maf, nawqha aer-eu lof-aer geuf~ma.
\v 16 Khoerlof-aer janr nar-aq, nga’maf-euq zaqmiq, nawmaf-anr bi danqdzaq lar-awr, nga’maf khawf nawmaf-euq zaqmiq sheuqdanqdzaq~taef-a. Khoernar-aq, aqdui, tsawrhaq tiq jeuq taef-aer pyeuf-awr, nga’maf, nawmaf naeq-aer jawrtaf~taef-a.
\v 17 Aerkhawf, nga’maf nae aer-euq gar nawmaf maq geufcoer-aer, bawkhov maeqdzaq maqyaeq nar-aq, nga’maf-euq zaqmiq heughaq sheuq-awr dov-ir~ma.>>
\p
\v 18 Khoerngae, Haqmor hawr-eu Haqmor-euq zaqyo Sheqkmq, aqha maernmr-euq dawq-anr nuima tsaq-eu~mae.
\v 19 Khoermirnae, aqli zaqguq khoerghaq, Yaqkov-euq zaqmiq-anr mawf duiduiler taq-euq mirnae, nyinaq nyinaq-aer maqjawrni, aer-euq lof-aer mr-euq~mae. Sheqkmq-aq, aqyawf-euq aqda-euq nymrkhanq-euq lafkhoer nae aqcawq navmaqtser taqhuiq paq-aer ghae-eu tiq ghaq pyeuf-eu~mae.
\p
\v 20 Khoernar-aq, Haqmor hawr-eu aqyawf-euq zaqyo Sheqkmq, aqyawfha-euq meuq-euq lanrkhaeq-anr oe-awr, aqyawfha-euq meuq-euq tsawrhaq deuq-anr heulof-aer aernaeq-euq~mae:
\v 21 <<Tsawrhaq heudeuq-aq, aqdui naeq-aer tsaqler dzoerler-eu lafkhoer jawrluf-eu~mae. Khoermirnae, aqyawf maf-anr aqdui maf-euq mirtsaq-euq lafkhoer bijawr-awr, jeqgaf jeqka bi mrdzaq-awq. Aqdui-euq mirkhanq yawjer mirnae, aqyawf maf-euq gharduq khawf jawrkhar zaganq~mae. Aqdui, aqyawf maf-euq zaqmiq deuq sheuqdanq dzaq-awr, aqdui-euq zaqmiq deuq khawf, aqyawf maf-anr bi danqdzaq-ir kar-eur.
\v 22 Aerkhawf, aqyawfmaf bawkhov maeqdzaq yaeq-eu lof-aer, aqduimaf, zaqyo aqli yawqghaq navluf bawkhov maeqdzaq yaeq-awr nae taef-aer, aqyawfmaf, aqdui naeq-aer jawrtaf-awr, tsawrhaq tiq jeuq taef-aer pyeuflarni nuima tsaq-eu~mae.
\v 23 Aqyawfmaf kharjawr-eu cunya-eu jeqzaq, aqyawfmaf kharjav-eu jeq hawr-eu jeqzaq dawqtawvluf, aqdui-euq ya pyeuflar-eu maqngeur-a~lor? Teumirnae, aqyawfmaf kharaer-eu lof-aer geuf-awr, aqyawf maf-anr aqduimaf naeq-aer bijawr kar-eur.>>
\v 24 Khoernar-aq, meuq-euq lanrkhaeq-anr kharir-euq tsawrhaq dawqtawvluf, Sheqkmq hawr-eu Haqmor aqnyaf dazaq aer-eu gar narhaq-awr, meuq-euq lanrkhaeq-anr kharir-euq zaqyo aqli yawqghaq navluf bawkhov maeqdzaq yaeq-euq~mae.
\s1 Sheqkmq Meuq-euq Zaqyo Aqli Deuq-anr Saef-euq
\p
\v 25 Khoernar-aq, smq nan byanlar ngae, tsawrhaq khoerdeuq bawkhov maeqdzaq yaeq-euq marnar narluf ngae, Yaqkov-euq zaqyo nyiq ghaq, Dirnaq-euq ardov Surmoq hawr-eu Leqbir aqnyafnmr, yawqha-euq micaer shaf-awr nuima khaqduqni, meuq-euq lafkhoer urler-awr, aqyawfnyaf, zaqyo aqli yawqghaq navluf-anr deuvsaef jir-euq~mae.
\v 26 Khoernar-aq, Haqmor hawr-eu Sheqkmq aqnyaf dazaq-anr khawf micaer miseuq nae saef-awr, Sheqkmq-euq nymr-anr jawrluf-eu Dirnaq-anr sheuq-awr dov-ir-euq~mae.
\v 27 Khoernar-aq, Yaqkov-euq zaqyo deuq, tsawrshir deuq ga-eu gar le-awr, meuq khoermeuq-euq lafkhoer jawr-awr jav-eu jeq yurgeuf jir-euq~mae. Khoer-aq, meuq khoermeuq-euq tsawrhaq, aqyawfha-euq dmrma-anr maqshawrni bipyeuf-ir-euq mirnae~mae.
\v 28 Aqyawf maf-euq yawr, aqyawf maf-euq mawrner, hawr-eu aqyawf maf-euq manqtanqlav deuq dawqtawv luf-anr tsanrgeuf-awr, meuq-euq lafkhoer hawr-eu daeyar-euq lafkhoer jawr-awr jav-eu jeq khawf yurgeuf-euq uqtaf,
\v 29 aqyawfmaf sanr-eu jeq yurgeuf jir-euq~mae. Aqyawf maf-euq zaqdeuq hawr-eu zaqmiqzaq deuq dawqtawvluf nyaefgeuf jir-euq uqtaf, nymr-euq lafkhoer kharjav-eu mrmyawq dawqtawvluf yurgeuf jir-euq~mae.
\p
\v 30 Khoerngae, Yaqkov, Surmoq hawr-eu Leqbir aqnyaf nmr-anr aernaeq-eu, <<Nawnyafnmr, ngaq-anr lavshaq naeqlaf-euq~ngar-a. Nymq-mr pov jawr-aq, mirkhanq heukhanq-euq lafkhoer kharjawr-eu deuq dawqtawvluf, Kaqnaq tsawrhaq, Peqlirziv tsawrhaq, ngaq-anr byae-eu~ngar-a. Ngaq naeq-aer jawr-eu tsawrhaq uicuiv taef-aer jawr-eu gar, aqyawfmaf dawqtawvluf ga’uiq-awr ngaq-anr deuvlar nar-aq, ngar hawr-eu ngaq-euq nymrkhanqzaq dawqtawvluf yabi lavcawv jir-eu gar keuv-eu~ngar-a.>>
\p
\v 31 Aerkhawf, aqyawf nyafnmr aer-eu, <<Nga’maf-euq dmrma-anr mawrdo anq-eu tsawrhaq lof-aer sawx-awr khar janrmawf-eu bi janrnya-eu la~laq?>>
\c 35
\s1 Yaqkov, Beqdeqlar-anr Ghofler-euq
\p
\v 1 Khoernar-aq, Miqyaer, Yaqkov-anr aernaeq-eu, <<Tur-awr Beqdeqlar-anr ledav-awr khoergar jawrler-awq. Nawr, nawq-euq maernmr Ersawr-anr nae caev ngae, nawr jawr-eu gar dovle-euq Miqyaer-euq gharduq, khoergar lawrduq tiq tsanr tsov-awq.>>
\p
\v 2 Khoerngae, Yaqkov, aqyawf-euq nymrkhanqzaq deuq hawr-eu aqyawf naeq-aer jawr-eu tsawrhaq dawqtawv luf-anr heulof-aer aernaeq-euq~mae: <<Nawmaf-euq lafkhoer jav-eu aqcawq tsawrjeuq-euq miqyaer deuq-euq mawrkawr biqdzae yaf-awq. Yawqha-euq mawrdo shawr-awr maeqtsoeq khawf dmpar-awq.
\v 3 Aqdui tsawqtur-awr, Beqdeqlar-anr ledav kar-eur. Ngar shaq-awr zanq-eu jeq-anr ya tanqpuq ngae ngaq-anr cawba-awr, ngar kharir kharlar-eu garma-anr ngaq naeq-aer jawr naeqlaf-euq Miqyaer-euq gharduq ngar, khoergar lawrduq tiq tsanr tsov~ma.>>
\v 4 Khoerngae, aqyawfmaf, Yaqkov-anr aqyawf maf-euq aqlaf-euq lafkhoer jav-eu aqcawq tsawrjeuq-euq miqyaer deuq-euq mawrkawr dawqtawvluf hawr-eu aqyawf maf-euq naqbawr-anr geufluf-eu naqyov deuq bifnaeq-euq~mae. Yaqkov myawq khoerdeuq yur-awr, Sheqkmq meuq-euq dawqpae daef-eu arbawr bawrma-euq dawqpaeq-anr duqpanq yaf-euq~mae.
\p
\v 5 Khoernar-aq, aqyawfmaf garma-anr dov-ir-awr nae, Miqyaer-anr guvdzuq dzuq-eu jeq aqyawf maf-euq tiqjawq jav-eu meuqdeuq-euq khoertav keuvle taq-euq mirnae, Yaqkov-euq zaqyo deuq-euq maeqnan maq cantae peuq-a.
\v 6 Khoerngae, Yaqkov, aqyawf naeq-aer jawr-eu tsawrhaq dawqtawvluf sheuq-awr, Beqdeqlar laer khawf kur-eu Kaqnaq mirtsaq-anr jav-eu Lurzav meuq-anr larkeuv-euq~mae.
\v 7 Khoergar, aqyawf, lawrduq tiq tsanr tsov-awr, jawrduq khoertsanr-anr Eqlar Beqdeqlar laer kur-euq~mae. Aqjeq mirnae aernar-aq, aqyawf, aqyawf-euq ardov-euq myavpyawq-anr nae caevdzeur-eu laer caevluf ngae, Miqyaer khoergar aqyawf-euq maeqshi dovle-euq~mae.
\p
\v 8 Heungae, Leqberkav-anr bosav-eu ghaq pyeuf-eu Deqborlaq shir-awr, Beqdeqlar meuq-euq lafov paw pyawq-anr jav-eu arbawr bawrma-euq uqmov duqpanq naeq-euq~mae. Khoermirnae, jawrduq khoertsanr-anr, Aqloq Baqkur laer myanrnaeq-euq~mae.
\p
\v 9 Khoernar-aq, Yaqkov, Paqdan Aqlamq-anr nae ghofle ngae, Miqyaer, aqyawf-euq maeqshi tiq pov par dovle-awr, aqyawf-anr dawq ngaeqghae naeq-euq~mae.
\v 10 Khoerngae, Miqyaer, aqyawf-anr aernaeq-eu, <<Nawq-euq tsawrmyanr-aq Yaqkov laer~mae. Aerkhawf, aqkar nar-aq, nawq-euq tsawrmyanr-aq Yaqkov laer maqpar ngeur-aer, nawq-euq tsawrmyanr-aq Irsaqleqlav laer yabi kur~taef-a.>> Khoermirnae, Miqyaer, aqyawf-euq tsawrmyanr Irsaqleqlav laer kurnaeq-euq~mae.
\v 11 Khoernar-aq, Miqyaer, Yaqkov-anr par aernaeq-eu, <<Ngar-aq Baoq huiq-eu Miqyaer~ma. Nawr, jeuqle ovle-awr myaqlar baerlar~luf-ur. Nawq-euq ovnae tsawrjeuq tiq jeuq hawr-eu tsawrjeuq ghawqmya jeuq dovle-awr, sanqpaq deuq khawf nawq-euq mawrdo-anr nae dovle~taef-a.
\v 12 Ngaq nae Aqbyaqhaq hawr-eu Irtsav-anr bif-euq mirkhanq heukhanq, ngar, nawq-anr bif~ma. Khoeruqtaf, mirkhanq heukhanq, aqkar daefle-eu nawq-euq zaqdeuq uvdeuq-anr bif~ma.>>
\v 13 Khoernar-aq, Miqyaer, aqyawf naeq-aer ngaeqcawq-euq jawrduq khoergar nae ghofdav ler-euq~mae.
\p
\v 14 Khoermirnae, Yaqkov, jawrduq khoertsanr-anr Miqyaer, aqyawf-anr dawq ngaeqcawq le-euq gar, khawrzeur tiq zeur, khaqlo-euq khawrzeur katur-euq~mae. Khawrzeur-euq khoertav, aqyawf, shaevka-awr lawr-eu jeq shaevdav-awr, tsir shaevdav-euq~mae.
\v 15 Yaqkov, Miqyaer, aqyawf-anr dawq ngaeqcawq le-euq jawrduq khoertsanr-euq armyanr, Beqdeqlar laer kurnaeq-euq~mae.
\s1 Laqgeqlar Shir-euq
\p
\v 16 Khoernar-aq, aqyawfmaf, Beqdeqlar meuq-anr nae garma dov-ir-awr maeqhu paw par irghae-awr, Erpaqlav meuq-anr maq irkeuv-aer uicuiv kaq-eu gar canluf ngae, Laqgeqlar, zaq baw-eu aryamq tsaqlar ngae, uqmav yawkhav-aer nar-eu~mae.
\v 17 Aqyawf, zaq ciq-eu uqmav yawkhav-aer narluf ngae, aqyawf, zaq ciq-eu gar hawnaeq-eu ghaq aqyawf-anr aernaeq-eu, <<Taqguv. Zaqyo heughaq khawf yaciq~taef-a.>>
\v 18 Khoernar-aq, Laqgeqlar-euq saflar dov-ir luf-awr shirlerluf ngae, aqlizaq-anr Beq Orniv\f + \fr 35:18 \fk Beq Orniv\ft : Heqbyaer-euq dawqtsuif-aq, <<Shaqzanq-euq zaqyo>> laer aermawf-eu~mae.\f* laer myanrnaeq-euq~mae. Aerkhawf, aqda ghaq nae aqlizaq khoerghaq-anr Beqyaqmiq\f + \fr 35:18 \fk Beqyaqmiq\ft : Heqbyaer-euq dawqtsuif-aq, <<Armar laf-euq zaqyo>> laer aermawf-eu~mae.\f* laer myanrnaeq-euq~mae.
\p
\v 19 Khoernar-aq, Laqgeqlar shir-awr, Baeqlaeqhaeq laer kur-eu Erpaqlav meuq-anr le-eu garma gardzer bafpanq naeq-euq~mae.
\v 20 Khoernar-aq, Yaqkov, Laqgeqlar-euq lmqbymr-euq khoertav khaqlo tiq siq, khawrzeur lof-aer katur yaf-euq~mae. Iqnan keuvni, Laqgeqlar-euq lmqbymr-euq khoertav katur-euq khawrzeur jav-eu~mae.
\v 21 Khoergar nae nar-aq, Irsaqleqlav garma dov-ir-awr, Eqdeur lanrlof nymrgor-euq khoerpaw baq-anr saeqghawv ghawv-awr jawr-euq~mae.
\s1 Yaqkov-euq Zaqyo Deuq
\r 1Zg 2:1-2
\p
\v 22 Khoernar-aq, Irsaqleqlav khoerkhanq-anr jawrluf ngae, Lurbeq, aqyawf-euq aqda-euq ma’nyir Birlaqhar naeq-aer yuftaf ler-euq~mae. Garkawv khoer-anr Irsaqleqlav yagaq-euq~mae.
\p Heungae, Yaqkov-euq zaqyo 12 ghaq jawr-eu~mae.
\p
\v 23 Leraq ovnae jawrle-euq zaqyo deuq-aq: Lurbeq, Yaqkov-euq huqbaw zaqyoghaq, khoernar-aq, Surmoq, Leqbir, Yurdav, Irsaqkaq hawr-eu Zeqbuqlur~mae.
\v 24 Laqgeqlar ovnae jawr le-euq zaqyo khoer nyiq ghaq-aq: Yorsaev hawr-eu Beqyaqmiq~mae.
\v 25 Laqgeqlar-euq aqbur zaqkhav pyeuf-eu, Yaqkov-euq ma’nyir Birlaqhar ovnae jawrle-euq zaqyo khoer nyiq ghaq-aq: Daq hawr-eu Naqtaqlir~mae.
\v 26 Leraq-euq aqbur zaqkhav pyeuf-eu, Zirlaqpaq ovnae jawrle-euq zaqyo khoer nyiq ghaq-aq: Gav hawr-eu Aqsher~mae. Yaqkov-euq Zaqyo heudeuq-aq, Paqdan Aqlamq-anr jawr ngae daefle-euq~mae.
\s1 Irtsav Shir-euq
\p
\v 27 Khoernar-aq, Yaqkov, Aqbyaqhaq hawr-eu Irtsav tiqkhaeq jawrhaw-euq Heqbyoq laer kur-eu Kirliryav Arba meuq-euq dawqpae jav-eu Mamqleq meuq-anr, aqyawf-euq aqda Irtsav jawr-eu gar ghof-ir-euq~mae.
\v 28 Heu ngae, Irtsav 180 khof daefbyan laf-euq~mae.
\v 29 Khoernar-aq, Irtsav mawq-ir-awr arnan aryamq byanlar ngae, saf tsaev-awr shir-awr nae, aqyawf-euq aqpoeq aqbawr deuq naeq-aer ghofjawr ler-euq~mae. Khoernar-aq, aqyawf-euq zaqyo Ersawr hawr-eu Yaqkov aqnyafnmr nae, aqyawf-anr bafpanq-euq~mae.
\c 36
\s1 Ersawr-euq Zaqdeuq Uvdeuq
\r 1Zg 1:35-37
\p
\v 1 Heu-aq, Eqdoq laer kur-eu Ersawr-euq tsuif~mae.
\v 2 Ersawr-aq, Kaqnaq tsawrhaq-euq zaqmiq deuq-anr sheuq-euq~mae. Aqyawf-euq miqzaq khoerdeuq-aq: Heqtav tsawrhaq Erloq-euq zaqmiq Aqdar, Hiqbir tsawrhaq Zirbyoq-euq zaqmiq Arnaq-anr nae daefle-euq Aqhoqlirbaqmar,
\v 3 hawr-eu Irshaqmeqlar-euq zaqmiq Neqbaqyor-euq dmrma Baqseqmar~mae.
\v 4 Aqdar ovnae Ersawr-euq gharduq Erlirpaq daefle-awr, Baqseqmar ovnae Lureqlar daefle-euq~mae.
\v 5 Aqhoqlirbaqmar ovnae daefle-euq deuq-aq: Yurshav, Yaqlmq hawr-eu Korlav~mae. Ersawr-euq zaqyo heudeuq-aq, Kaqnaq mirtsaq-euq lafkhoer daefle-euq~mae.
\p
\v 6 Khoerngae, Ersawr, aqyawf-euq miqzaq deuq, zaqyo deuq, zaqmiq deuq hawr-eu aqyawf-euq nymrkhanq-euq lafkhoer kharjawr-eu tsawrhaq dawqtawvluf sheuq-awr, aqyawf-euq cunya-eu jeqzaq hawr-eu jeqzaq dawqtawvluf tae-awr, Kaqnaq mirtsaq-anr jawr ngae aqyawf nae khar povza-euq pyurshuir myawqganq khawf yur-awr, aqyawf-euq maernmr Yaqkov jawr-eu gar nae garmanr kaq-eu mirkhanq-anr jawr-ir-eu laer dov-ir-euq~mae.
\v 7 Aqjeq mirnae aernar-aq, aqnyaf nmr-euq myawqganq sanr duidui-eu mirnae tiqkawv lof-aer maq jawrnya-a. Khoeruqtaf, aqyawfnyaf, cunya-eu jeqzaq myaq-eu baqda nae aqyawfha jawrnaq mrluf-eu mirtsaq khoertsanr maq derlerni pyeuflar taq-euq~mae.
\v 8 Khoermirnae, Ersawr, Seqir gawqjawq-anr jawr-euq~mae. Ersawr-aq, Eqdoq~mae.
\p
\v 9 Heu-aq, Seqir gawqjawq-anr jawr-eu Eqdoq tsawrjeuq-euq aqda yawdzanr ghaq pyeuf-eu Ersawr-euq tsuif~mae.
\v 10 Heu-aq, Ersawr-euq zaqyo deuq-euq tsawrmyanr~mae: Ersawr-euq miqzaq Aqdar ovnae jawrle-euq zaqyo-aq Erlirpaq, Ersawr-euq miqzaq Baqseqmar ovnae jawrle-eu ghaq-aq Lureqlar~mae.
\p
\v 11 Erlirpaq-euq zaqyo deuq-aq: Teqmaq, Ormaq, Zeqpoq, Gaqtmq hawr-eu Geqnav~mae.
\p
\v 12 Khoeruqtaf, Ersawr-euq zaqyo Erlirpaq-euq ma’nyir-aq Tmrnaq~mae. Aqyawf, Erlirpaq-anr Aqmaqler bawnaeq-euq~mae. Heugar aerlaf-euq tsawrhaq heudeuq-aq, Ersawr-euq miqzaq Aqdar-euq zaqyo deuq~mae.
\p
\v 13 Heudeuq-aq, Lureqlar-euq zaqyo~mae: Naqhav, Zerlaq, Shaqmanr hawr-eu Mirzan~mae. Heugar aerlaf-euq tsawrhaq heudeuq-aq, Ersawr-euq miqzaq Baqseqmar-euq zaqyo deuq~mae.
\p
\v 14 Heudeuq-aq, Ersawr-euq miqzaq Aqhoqlirbaqmar nae bawnaeq-euq zaqyo~mae: Yurshav, Yaqlmq hawr-eu Korlav~mae. Aqhoqlirbaqmar-aq, Zirbyoq-euq oeqma pyeuf-awr, Arnaq-euq zaqmiq~mae.
\p
\v 15 Heudeuq-aq, dzoeqzaq geuf-eu Ersawr-euq zaqyo deuq~mae. Ersawr-euq huqbaw zaqyo Erlirpaq-euq zaqyo-aq: dzoeqzaq Teqmaq, dzoeqzaq Oqmar, dzoeqzaq Zeqpoq, dzoeqzaq Geqnav,
\v 16 dzoeqzaq Korlav, dzoeqzaq Gaqtmq hawr-eu dzoeqzaq Aqmaqler~mae. Heudeuq-aq, Eqdoq mirtsaq-anr Erlirpaq-euq dzoeqzaq deuq~mae. Heudeuq-aq, Aqdar-euq zaqyo deuq~mae.
\p
\v 17 Heudeuq-aq, Ersawr-euq zaqyo, Lureqlar-euq zaqyo~mae: dzoeqzaq Naqhav, dzoeqzaq Zerlaq, dzoeqzaq Shaqmanr hawr-eu dzoeqzaq Mirzan~mae. Heudeuq-aq, Eqdoq mirtsaq-anr Lureqlar-euq dzoeqzaq deuq~mae. Heudeuq-aq, Ersawr-euq miqzaq Baqseqmar-euq zaqyo deuq~mae.
\p
\v 18 Heudeuq-aq, Ersawr-euq miqzaq Aqhoqlirbaqmar-euq zaqyo~mae: dzoeqzaq Yurshav, dzoeqzaq Yaqlmq hawr-eu dzoeqzaq Korlav~mae. Heudeuq-aq, Arnaq-euq zaqmiq, Ersawr-euq miqzaq Aqhoqlirbaqmar-euq dzoeqzaq deuq~mae.
\p
\v 19 Heudeuq-aq, Eqdoq laer khawf kur-eu Ersawr-euq zaqyo deuq~mae. Heudeuq-aq, aqyawf maf-euq dzoeqzaq deuq~mae.
\s1 Seqir-euq Zaqdeuq Uvdeuq
\r 1Zg 1:38-42
\p
\v 20 Heudeuq-aq, mirkhanq khoerkhanq-euq lafkhoer jawr-euq Horliv tsawrhaq Seqir-euq zaqyo deuq~mae: Lortan, Shoqbar, Zirbyoq, Arnaq,
\v 21 Dirshoq, Eqzer hawr-eu Dirshaq~mae. Heudeuq-aq, Eqdoq mirtsaq-anr jawr-euq Horliv tsawrjeuq-euq gharduq dzoeqzaq geuf-euq Seqir-euq zaqyo deuq~mae.
\p
\v 22 Lortan-euq zaqyo-aq, Horliv hawr-eu Heqmaq~mae. Lortan-euq dmrma-aq, Tmrnaq~mae.
\p
\v 23 Heudeuq-aq, Shoqbar-euq zaqyo~mae: Arbaq, Maqnaqhar, Eqbar, Sheqpoq hawr-eu Ornaq~mae.
\p
\v 24 Heu-aq, Zirbyoq-euq zaqyo: Aqiryaq hawr-eu Arnaq~mae. Arnaq heughaq-aq, aqyawf-euq aqda Zirbyoq-euq manqtanqlav boluf ngae, bawrtsanq bawrdanr-anr ircuf povmawr-euq khoerghaq~mae.
\v 25 Heu-aq, Arnaq-euq zaq~mae: Dirshoq hawr-eu aqyawf-euq zaqmiq Aqhoqlirbaqmar~mae.
\p
\v 26 Heudeuq-aq, Dirshoq-euq zaqyo~mae: Heqdan, Ershaqban, Irdaqlan hawr-eu Cirlan.
\v 27 Heudeuq-aq, Eqzer-euq zaqyo~mae: Birlaqhaq, Zaqban hawr-eu Arkan~mae.
\v 28 Dirshaq-euq zaqyo-aq: Urzav hawr-eu Arlan~mae.
\p
\v 29 Heudeuq-aq, Horliv tsawrjeuq-euq dzoeqzaq deuq~mae: dzoeqzaq Lortan, dzoeqzaq Shoqbar, dzoeqzaq Zirbyoq, dzoeqzaq Arnaq,
\v 30 dzoeqzaq Dirshoq, dzoeqzaq Eqzer hawr-eu dzoeqzaq Dirshaq~mae. Heudeuq-aq, Seqir mirtsaq-anr jawr-eu Horliv tsawrjeuq-euq dzoeqzaq~mae.
\s1 Eqdoq Mirtsaq-euq Sanqpaq Deuq
\r 1Zg 1:43-50
\p
\v 31 Heudeuq-aq, Irsaqleqlav tsawrhaq-anr uvlanr-eu sanqpaq maq jawrlar-euq minav-aer, Eqdoq mirtsaq-anr uvlanr-euq sanqpaq deuq~mae.
\li1
\v 32 Beqor-euq zaqyo Berlaq-aq, Eqdoq-euq lafkhoer Dirhaqba laer kur-eu meuq-anr uvlanr-euq~mae.
\li1
\v 33 Berlaq shir ngae, aqyawf-euq danzar Borzaqlaq-anr jawr-eu Zerlaq-euq zaqyo Yorbaev uvlanr-euq~mae.
\li1
\v 34 Yorbaev shir ngae, aqyawf-euq danzar Teqmaq tsawrhaq-euq mirtsaq-anr jawr-eu Hurshaq uvlanr-euq~mae.
\li1
\v 35 Hurshaq shir ngae, aqyawf-euq danzar, Morbav mirkhanq-anr Mirdiqyaq tsawrjeuq-anr deuvler-euq Beqdar-euq zaqyo Haqdar, Aqbir laer kur-eu meuq-anr uvlanr-euq~mae.
\li1
\v 36 Haqdar shir ngae, aqyawf-euq danzar Masaqlerkaq meuq-anr jawr-eu Saqmalanq uvlanr-euq~mae.
\li1
\v 37 Saqmalanq shir ngae, aqyawf-euq danzar Sawrluv lawrgawv gawvdzer jav-eu Leqhorbor meuq-anr uvlanr-euq~mae.
\li1
\v 38 Sawrluv shir ngae, aqyawf-euq danzar Aqkaqbor-euq zaqyo Baqlar Haqnav uvlanr-euq~mae.
\li1
\v 39 Aqkaqbor-euq zaqyo Baqlar Haqnav shir ngae, aqyawf-euq danzar Haqdar, Paqur laer kur-eu meuq-anr uvlanr-euq~mae. Aqyawf-euq miqzaq-euq tsawrmyanr-aq Meqheqtaqber~mae. Meqheqtaqber-aq, Maqteqlaev-euq zaqmiq Meqzaqhav-anr nae daefle-euq zaqmiq~mae.
\s1 Ersawr-euq Dzoeqzaq Deuq
\r 1Zg 1:51-54
\p
\v 40 Heudeuq-aq, Ersawr-euq dzoeqzaq deuq-euq tsawrmyanr~mae. Yawqha-euq tsawrpaq tsawrca, yawqha-euq jawrduq, yawqha-euq tsawrmyanr-anr tsaqni heulof-aer~mae: dzoeqzaq Tmrnaq, dzoeqzaq Arbaq, dzoeqzaq Yeqtaev,
\v 41 dzoeqzaq Aqhoqlirbaqmar, dzoeqzaq Erlaq, dzoeqzaq Pirnoq,
\v 42 dzoeqzaq Geqnav, dzoeqzaq Teqman, dzoeqzaq Mirbaqzar,
\v 43 dzoeqzaq Maqgeqdir hawr-eu dzoeqzaq Irlamq~mae. Tsawrhaq heudeuq-aq, Eqdoq-euq dzoeqzaq, yawqha-euq jeqbir pyeuf-eu mirtsaq, yawqha-euq jawrduq-anr tsaqni, dzoeqzaq geuf-euq deuq~mae. Ersawr-aq, Eqdoq tsawrjeuq-euq aqda yawdzanr ghaq pyeuf-eu~mae.
\c 37
\s1 Yorsaev Hawr-eu Aqyawf-euq Ardov Deuq
\p
\v 1 Heungae, Yaqkov, aqyawf-euq aqda nae boermiq siqkhaq lof-aer jawr-euq mirtsaq pyeuf-eu Kaqnaq mirtsaq-euq lafkhoer jawrluf-eu~mae.
\v 2 Yaqkov-euq zirga dzanrga-aq heulof-aer~mae: Yorsaev 17 khof khawvlar-awr, aqyawf-euq ardov deuq naeq-aer yawrmaf bobo-aer jawr-euq~mae. Aqyawf-aq, zaqguq pyeuf-awr, aqyawf-euq aqda-euq miqzaq Zirlaqpaq hawr-eu Birlaqhar-euq zaqyo deuq naeq-aer jawr-eu~mae. Yorsaev, aqyawf-euq ardov deuq nae mr-euq maqmuiq-eu jeq aqyawf maf-euq aqda-anr tsafgaq ler-eu~mae.
\p
\v 3 Irsaqleqlav, aqyawf tsawrmawq mawqle ngae hawr-eu jawrle-euq mirnae, aqyawf-euq zaq dawqtawv luf-euq lafkhoer nae, Yorsaev-anr gaqdzaeq-eu~mae. Aqyawf, Yorsaev-anr arbyaf byaftaq-euq paerkhanq paermanr tiq kanr gufnaeq-euq~mae.
\v 4 Aerkhawf, aqda ghaq, Yorsaev-anr gaqdzaeq-eu gar, Yorsaev-euq ardov deuq ya’mawr ngae Yorsaev-anr byae-awr, dawq yawmuiq paq-aer maq ngaeqcawq naeq-a.
\p
\v 5 Tiqmir, Yorsaev yufmav mav-awr, aqyawf nae yufmav mavmawr-euq garkawv aqyawf-euq ardov deuq-anr dzawrnaeq ngae, aqyawfmaf, aqyawf-anr par byaedzaeq lar-euq~mae.
\v 6 Khoerngae, Yorsaev, aqyawf maf-anr aernaeq-eu, <<Ngaq nae yufmav mav-euq garkawv, ngar dzawr-eu gar tiq pov narhaq sher-eq:
\v 7 Haeqsher-eq, aqdui, maernmr yawqghaq navluf daeyar-anr caerdzanq dzanqluf ngae, hawsher-eq, ngaq-euq caer caerdzanq tur-awr yawflar-euq~mae. Khoerngae, nawmaf-euq caerdzanq, ngaq-euq caerdzanq-euq tiqjawq uiqlar-awr, ngaq-euq caerdzanq-anr awbyav-euq~mae!>>
\p
\v 8 Khoerngae, aqyawf-euq ardov deuq, aqyawf-anr aernaeq-eu, <<Aqkar, nawr aqdir nga’maf-anr uvlanr-eu laer le~lor? Maqngeur nar-aq, nawr aqdir nga’maf-anr dzoeq-eu laer le~laq?>> Aqyawf nae yufmav mav-euq hawr-eu aqyawf-euq dawq-euq baqda nae aqyawfmaf, Yorsaev-anr par byaedzaeq lar-euq~mae.
\p
\v 9 Khoernar-aq, aqyawf yufmav tiq pov parmav-awr, aqyawf-euq ardov deuq-anr pardzawr naeq-eu, <<Hawsher-eq, ngar yufmav tiq pov parmav-euq lafkhoer, nanrma, bala hawr-eu aqguir 11 siq, ngaq-anr awbyav-eu~mae.>>
\p
\v 10 Khoermirnae, aqyawf nae yufmav mav-euq garkawv, aqyawf-euq aqda hawr-eu aqyawf-euq ardov deuq-anr dzawrnaeq ngae, aqyawf-euq aqda, aqyawf-anr daeq-awr aer-eu, <<Nawr, aqjox-aer ghae-eu yufmav mav-euq~le? Nawqma hawr-eu ngar khawf, nawq-euq ardov deuq khawf, aqdir nawr jawr-eu gar oe-awr, mirtsa tuvni ya awbyav naeqle-eu la~laq?>>
\v 11 Aqyawf-euq ardov deuq-aq, aqyawf-anr myavnav nav-eu~mae. Aerkhawf, aqyawf-euq aqda-aq, aqyawf-euq nuima-euq lafkhoer juiruiq taq-euq~mae.
\s1 Ardov Deuq Nae Yorsaev-anr Anqdzaq-euq
\p
\v 12 Khoerngae, Yorsaev-euq ardov deuq Sheqkmq meuqpaw, aqyawfha-euq aqda-euq yawrmaf deuq bo-ir-euq~mae.
\v 13 Khoerngae, Irsaqleqlav, Yorsaev-anr aernaeq-eu, <<Nawq-euq ardov deuq, Sheqkmq meuqpaw yawr boluf-eu maqngeur-a~laq? Haeq, ngar, nawq-anr aqyawfmaf jawr-eu gar bi ir nyar.>> Khoerngae, Yorsaev aer-eu, <<Ngar danlar-euq~ma.>>
\p
\v 14 Khoernar-aq, Yaqkov, Yorsaev-anr aernaeq-eu, <<Nawq-euq ardov deuq jawr-eu gar ir-awr, aqyawfmaf hawr-eu yawrmaf deuq yawmuiq-aer jawrluf nga laq laer haw-ir-awr, ngaq-anr par tsafgaq lar-awq.>> Khoermirnae, Yaqkov, Yorsaev-anr Heqbyoq-euq ghaqlawq-anr nae khaerdov ghae-awr, Yorsaev, Sheqkmq meuq-anr irkeuv-euq~mae.
\p
\v 15 Yorsaev daega doedoe-aer canluf ngae, tsawrhaq tiq ghaq tanqpuq le-awr, tsawrhaq khoerghaq, aqyawf-anr narhaq-eu, <<Nawr aqjeq povluf-eu~le?>>
\p
\v 16 Khoerngae, Yorsaev aer-eu, <<Ngar, ngaq-euq ardov deuq-anr povluf-eu~ma. Aqyawfmaf, yawr aqgeugar boluf-eu la laer aernaeqlaf sher-eq.>>
\p
\v 17 Khoerngae, tsawrhaq khoerghaq aer-eu, <<Aqyawfmaf heugar nae dov-ir dzeur-euq~mae. Ngar, aqyawfmaf heulof-aer aer-eu gar yagaq-euq~ma, <Dzawq, aqduimaf, Doqdaq meuqpaw ir kar-eur.> >> Khoernar-aq, Yorsaev, aqyawf-euq ardov deuq-euq maeqnan cantae ghae-awr, aqyawfmaf, Doqdaq meuq-anr jawr-eu gar ya’mawr-euq~mae.
\p
\v 18 Khoerngae, Yorsaev garmanr kaq-eu gar oeluf-eu aqyawf-euq ardov deuq ya’mawr ngae, aqyawf, aqyawfmaf jawr-eu dawqpae maq oekeuv-euq minav-aer, aqyawf-anr saef-eu laer bawqtov yawdoer noeqtaq-euq~mae.
\v 19 Aqyawfmaf tiqghaq tirghaq aer-eu, <<Hawsher-eq. Yufmav mavnya-eu khoerghaq oeluf-eu~ngar-a.
\v 20 Lar-awq, haeq nymq-mr, aqduimaf, aqyawf-anr saef-awr aqduimaf, aqyawf-anr duqkhanq tiq khanq-anr dzae’anr kar-eur. Khoernar-aq, <Bawrtsanq jeqzaq yawghae deuq nae, aqyawf-anr kawfsaef dzaq-euq nga> laer aer~taef-a. Nymrpov jawr-aq, aqyawf nae yufmav mav-euq aqjox-aer pyeuflar-eu nga laer haw~ma.>>
\p
\v 21 Aerkhawf, Lurbeq khoer-anr yagaq-awr, Yorsaev-anr aqyawf maf-euq aqlaf-anr nae bibuq-ir-eu gharduq aer-eu, <<Aqduimaf, aqyawf-anr taqsaef.>>
\v 22 Lurbeq, aqyawf maf-anr aernaeq-eu, <<Aqyawf-euq shiq taq lavdov. Aqyawf-anr bawrtsanq bawrdanr-anr jav-eu duqkhanq heukhanq-anr dzae’anr ghae~taef-a. Aqyawf-anr aqlaf taq toeqciv.>> Lurbeq, Yorsaev-anr bi buq-ir-awr, aqyawf-euq aqda jawr-eu gar bi ghofkeuvler mawf-eu mirnae khoerlof-aer aer-euq~mae.
\p
\v 23 Yorsaev, aqyawf-euq ardov deuq jawr-eu gar irkeuv ngae, aqyawfmaf, Yorsaev dmluf-eu arbyaf byaftaq-euq aqyawf-euq paerkhanq paermanr khoerkanr-anr nyaeflaev-euq~mae.
\v 24 Khoernar-aq, aqyawfmaf, aqyawf-anr nyaef-awr duqkhanq-anr dzae’anr ghae-euq~mae. Aerkhawf, duqkhanq khoer ircuf maq danqni yawqngaef-aer jav-eu~mae.
\p
\v 25 Khoernar-aq, aqyawfmaf dawqnuir nuir-awr hawqdzaq dzaqluf ngae, uqduq bafdir-awr hawghae ngae, Irshaqmeqlar tsawrhaq deuq tiq mur Girlav mirkhanq paw nae Irjirtuv mirkhanq-anr irka-eu laer oeluf-eu gar ya’mawr-euq~mae. Tsawrhaq khoerdeuq-aq, yawsaw ardziq, tsir yawsaw hawr-eu murlaq tawqluf-eu lawtaw tae-awr oeka luf-eu~mae.
\v 26 Khoerngae, Yurdav, aqyawf-euq maernmr deuq-anr aernaeq-eu, <<Aqduimaf, aqdui-euq aqnyir-anr diqsaef-awr, aqyawf-euq shiq lavzaf-eu aqjeq gardanr tsoeq-eu~la?
\v 27 Aqduimaf, aqyawf-euq uqkhawr-anr aqlaf maq toeqcivni, Irshaqmeqlar tsawrhaq-anr anqnaeq kar-eur. Aqjeq mirnae aernar-aq, aqyawf-aq, aqdui-anr shiqshaq taf-eu aqdui-euq aqnyir~mae.>> Yurdav khoerlof-aer aer-eu gar, aqha maernmr dawqtawvluf nuima tsaq-euq~mae.
\v 28 Khoernar-aq, Mirdiqyaq-anr nae oe-euq jeqgaf gaf-eu tsawrhaq deuq dawqpae oekeuv ngae, aqha maernmr, Yorsaev-anr duqkhanq-euq lafkhoer nae gheudov-awr, Irshaqmeqlar tsawrhaq deuq-anr pyur 20 khor-anr nae anqnaeq-euq~mae. Khoernar-aq, aqyawfmaf, Yorsaev-anr sheuq-awr Irjirtuv mirkhanq-anr irghae-euq~mae.
\p
\v 29 Khoernar-aq, Lurbeq duqkhanq-anr ghof-ir-awr haw-ir ngae, Yorsaev duqkhanq-euq lafkhoer maqjawr-eu mirnae, aqyawf dmluf-eu maeqtsoeq gheupyaq-euq~mae.
\v 30 Khoernar-aq, aqyawf, aqyawf-euq aqnyir deuq jawr-eu gar ghof-ir-awr aer-eu, <<Aqli khoergar maqpar jawr~ngar-a. Ngar, aqgar yapov-ir-eu~la?>>
\p
\v 31 Khoernar-aq, aqyawfmaf, Yorsaev-euq paerkhanq paermanr yur-awr, cifmyaef cifbuq tiq mawr saef-awr, paerkhanq paermanr khoerkanr-anr shiq lavlaef-euq~mae.
\v 32 Khoernar-aq, aqyawfmaf, arbyaf byaftaq-euq paerkhanq paermanr khoerkanr yurkhof lef-awr, aqyawf maf-euq aqda-anr bifnaeq-awr aer-eu, <<Nga’maf, paerkhanq paermanr heukanr ga-eu gar mawr-euq~ma. Nawq-euq zaqyo-euq paerkhanq paermanr maqngeur nga lor laer tsermr hawsher-eq.>>
\p
\v 33 Aqyawf hawsiq-awr aer-eu, <<Ngeur ngar-a, ngaq-euq zaqyo-euq paerkhanq paermanr~ngar-a. Ngaq-euq zaqyo Yorsaev-aq, yawduq bawni jeqzaq yawghae nae bi kawfsaef-awr, bi gheupav bi gheushav jir-euq~ngar-a.>>
\v 34 Khoernar-aq, Yaqkov, aqyawf dmluf-eu maeqtsoeq gheupyaq-awr, guqdar paerzeur maeqtsoeq, jof-anr paf-awr, aqyawf-euq zaqyo-euq gharduq ghawqmya nan tsawrngoer ngoerngoer-aer jawr-euq~mae.
\v 35 Aqyawf-euq zaqmiq zaqyo dawqtawvluf tur-awr, aqyawf, nuima sarlarni ngaeqghae naeq-euq khawf, nuima lavsar naeq-eu gar aqyawf maq hageuf-aer aer-eu, <<Ngar, tsawrngoer ngoerngoer-aer shir-eu mirkhanq-anr, ngaq-euq zaqyo jawr-eu gar irghae~ma.>> Khoermirnae, Yaqkov, Yorsaev-euq gharduq ngoernaeq-euq~mae.
\p
\v 36 Khoerngae, Irjirtuv mirkhanq-anr, Mirdiqyaq tsawrhaq deuq, Yorsaev, Portirpaq-anr anqnaeq-euq~mae. Portirpaq-aq, Paqlawr-euq sanrmr-eu hawr-eu lofpir-eu guirmaf-euq dzoeqsanr~mae.
\c 38
\s1 Yurdav Hawr-eu Taqmaq
\p
\v 1 Arnan aryamq khoeryamq-euq lafkhoer, Yurdav, aqyawf-euq maernmr deuq jawr-eu gar nae irka ghae-awr, Aqduqlamq tsawrhaq, tsawrmyanr Hirlaq laer kur-eu tsawrhaq tiq ghaq naeq-aer jawr-ir-euq~mae.
\p
\v 2 Yurdav khoergar jawr ngae, tsawrmyanr Shurav laer kur-eu Kaqnaq tsawrhaq tiq ghaq-euq zaqmiq-anr ya’mawr-awr, aqyawf-anr sheuqdanq dzaq-awr jawrtaf-euq~mae.
\v 3 Khoernar-aq, aqyawf-euq miqzaq, zaq tsaevler-awr zaqyo tiq ghaq ciq-awr, aqyawf-anr Erlav laer myanrnaeq-euq~mae.
\v 4 Aqyawf-euq miqzaq, zaq par tsaevler-awr zaqyo tiq ghaq parciq-awr, aqyawf-anr Ornaq laer myanrnaeq-euq~mae.
\v 5 Khoernar-aq, zaq tiq ghaq par tsaevler-awr zaqyo tiq ghaq parciq-awr, aqyawf-anr Sheqlav laer myanrnaeq-euq~mae. Aqyawf, zaq heughaq ciq ngae, Yurdav, Geqzirbav meuq-anr jawrluf-euq~mae.
\p
\v 6 Khoernar-aq, Yurdav, aqyawf-euq huqbaw zaqyo Erlav-anr, Taqmaq laer kur-eu zaqmiq aqbur tiq ghaq-anr bi sheuqdanq dzaq-euq~mae.
\v 7 Aerkhawf, Yurdav-euq huqbaw zaqyo Erlav, Ya’we Miqyaer-euq maeqshi yawdoer jeq mr-euq mirnae, Ya’we Miqyaer nae aqyawf-anr bishir-euq~mae.
\v 8 Khoerngae, Yurdav, Ornaq-anr aernaeq-eu, <<Nawq-euq ardov-euq miqzaq jawr-eu gar urler-awq. Khaqdzerzaq-euq aqnyir-euq gar mr-awr, nawq-euq ardov-euq aryoeq bi javtsaf-awq.>>
\v 9 Ornaq, aryoeq khoer aqyawf-euq maqya pyeuf-a laer siqnya-eu~mae. Khoermirnae, aqyawf-euq ardov-euq gharduq zaq maqbi jawrleni aqyawf, aqyawf-euq aqtsu jawr-eu gar urler ngae, aryoeq, mirtsa pyaeqdzae-euq~mae.
\v 10 Ornaq khoerlof-aer janr-euq gar, Ya’we Miqyaer, nuima maqtsaq-eu mirnae, aqyawf-anr khawf bishir-euq~mae.
\p
\v 11 Khoernar-aq, Yurdav, aqyawf-euq keuqma Taqmaq-anr aernaeq-eu, <<Ngaq-euq zaqyo Sheqlav maq huiqlar-euq khoerkeuvni nawqda-euq nymr-anr ghof-ir-awr, miqcoeq miqma geuftawq-ir-awq.>> Yurdav, aqyawxyawf aer-eu, <<Sheqlav khawf, aqyawf-euq ardov nyiq ghaq shir-euq lof-aer parshir-eu baw-mr.>> Khoerngae, Taqmaq, aqyawf-euq aqda-euq nymr-anr ghofjawr-ir-euq~mae.
\p
\v 12 Arnan aryamq myanrlar ngae, Shurav-euq zaqmiq, Yurdav-euq miqzaq shir-euq~mae. Yurdav, nuima sarlar-euq nar-aq, Aqduqlamq tsawrhaq pyeuf-eu aqyawf-euq cawq Hirlaq naeq-aer, Tmrnaq meuq-anr aqyawf-euq yawr cafhm taeq-eu tsawrhaq jawr-eu gar ledav-euq~mae.
\v 13 Khoerngae, aqcawq, Taqmaq-anr aernaeq-eu, <<Nawq-euq zanrshar aqda, Tmrnaq meuq-anr aqyawf-euq yawr cafhm taeqler-eu laer leluf-eu~mae.>>
\v 14 Khoerngae, Taqmaq, aqyawf dmluf-eu miqcoeq miqma-euq maeqtsoeq laevdzae-awr, aqyawf-euq myavpyawq-anr daeqkaq-eu parjae geuf-awr, aqyawf-euq mawrdo tsanrkaq taq-awr, Tmrnaq meuq-anr le-eu garma, Ernaqiq pu-euq ghaqkhaeq-anr nuir-awr jawrluf-eu~mae. Aqyawf, Sheqlav huiqlar-euq ngar-a laer ya’mawr-euq khawf, aqyawf-anr maqbi sheuqle-eu mirnae khoerlof-aer janr-euq~mae.
\p
\v 15 Yurdav, Taqmaq-anr mawr ngae, aqyawf-euq myavpyawq-anr daeqkaq-eu parjae geuf-awr jawr-eu mirnae, Taqmaq-aq, mawrdo anq-eu zaqmiq aqbur tiq ghaq nga laer noeq-euq~mae.
\v 16 Khoerngae, Yurdav, zaqmiq aqbur khoerghaq jawr-eu garma gardzer ir-awr aer-eu, <<Haeq, ngaq-anr nawr jawr-eu gar bi urlar naeqlaf-awq.>> Yurdav, zaqmiq aqbur khoerghaq-aq, aqyawf-euq keuqma-a laer maq siqnya-aq.
\p Khoerngae, zaqmiq aqbur khoerghaq aer-eu, <<Nawr, ngar jawr-eu gar urlar-eu gharduq, nawr, ngaq-anr aqjeq bif~le?>>
\p
\v 17 Khoerngae, Yurdav aer-eu, <<Ngar, nawq-anr cifmyaef cifmaf-euq lafkhoer nae cifmyaefzaq tiq mawr bi tsanrhalar~ma.>>
\p Khoerngae, zaqmiq aqbur khoerghaq aer-eu, <<Nawr, ngaq-anr maq tsanrha naeqlar-euq siqkhoer kamq-eu myawq tiqjeqnav yurtaqyaf ma~laq?>>
\p
\v 18 Khoerngae, Yurdav aer-eu, <<Ngar, nawq-anr kamq-eu myawq, aqjeq bi biftaqyaf mawf-eu nya?>>
\p Khoerngae, zaqmiq aqbur khoerghaq aer-eu, <<Arcav tsof-eu nawq-euq jmq hawr-eu nawq-euq aqlaf-euq lafkhoer anr-eu gawqyoeq, ngaq-anr taqyaf-awq.>> Yurdav, myawq khoerdeuq bifnaeq-euq nar-aq, aqyawf jawr-eu gar urler-awr, zaqmiq aqbur khoerghaq, aqnyir piler-euq~mae.
\v 19 Khoernar-aq, Taqmaq tsawqtur-awr garma-anr dov-ir-awr, aqyawf-euq myavpyawq-anr daeqkaq-eu parjae gheulaev-awr, miqcoeq miqma-euq maeqtsoeq pardm-euq~mae.
\p
\v 20 Kamqtaq-euq myawq khoer zaqmiq aqbur khoerghaq-euq aqlaf-anr nae zakhofni, Yurdav, aqyawf-euq cawq Aqduqlamq tsawrhaq-euq aqlaf-anr ghoe-awr cifmyaefzaq bi tsanrha-ir-euq~mae. Aerkhawf, aqyawf-euq cawq, zaqmiq aqbur khoerghaq-anr maq povmawr~nya-a.
\v 21 Khoermirnae, aqyawf, khoergar jawr-eu tsawrhaq deuq-anr narhaq-eu, <<Ernaqiq-anr, garma gardzer jawr-awr, zanr janr-eu mawrdo anq-eu zaqmiq aqbur khoerghaq, aqgar ir-euq~la?>>
\p Khoerngae, aqyawfmaf aer-eu, <<Heugar-aq, zanr janr-eu mawrdo anq-eu zaqmiq aqbur tiqghaq-iq maqjawr-a.>>
\p
\v 22 Khoernar-aq, aqyawf, Yurdav jawr-eu gar ghof-ir-awr aer-eu, <<Zaqmiq aqbur khoerghaq-anr maq povmawr~nya-a. Khoergar jawr-eu tsawrhaq deuq-anr narhaq khawf, aqyawfmaf jawr-eu gar zanr janr-eu mawrdo anq-eu zaqmiq aqbur tiqghaq-iq maqjawr laer aer-eu~mae.>>
\p
\v 23 Khoerngae, Yurdav aer-eu, <<Ngaq-euq mrmyawq khoerdeuq-anr, zaqmiq aqbur khoerghaq bi yurgeuf-awq. Maqngeur nar-aq, aqdui ya shafdawr saef-eu~ngar-a. Ngar, nawq nae aqyawf-anr cifmyaefzaq bi tsanrha-ir-euq khawf nawr, aqyawf-anr maq povmawr nya-euq beu.>>
\p
\v 24 Khoernar-aq, bala smr siq byanlar ngae, aqcawq, Yurdav-anr aernaeq-eu, <<Nawq-euq keuqma Taqmaq mawrdo anq-eu tsawrhaq lof-aer daef-awr, khoer-euq baqda nae aqnyir piler taq-euq~ngar-a.>>
\p Khoerngae, Yurdav aer-eu, <<Aqyawf-anr lafnyir sheuqdov lef-awr miqdzaq nae dzanpuiv saef-awq.>>
\p
\v 25 Khoernar-aq, aqcawq, Taqmaq-anr sheuqdov lef ngae, Taqmaq, aqyawf-euq zanrshar aqda jawr-eu gar dawqtsaf heulof-aer tsafanr ghae-euq mae, <<Ngar-aq, mrmyawq heudeuq-euq yawsanr ghaq naeq-aer jawr-awr aqnyir piler-euq~ma. Mrmyawq heudeuq aqsur ghaq-euq mrmyawq~nga~laer, arcav tsof-eu jmq hawr-eu gawqyoeq heuyoeq-anr tsermr haw-awq.>>
\p
\v 26 Khoerngae, Yurdav, aqyawf-euq mrmyawq nga laer hawsiq-awr aer-eu, <<Zaqmiq aqbur heughaq-aq, ngar navmaqtser tsaq-awr dawr-eu~nga. Ngar, aqyawf-anr ngaq-euq zaqyo Sheqlav naeq-aer bisheuq danqdzaq paq-aer ghae-eu~mae.>> Khoernar-aq, Yurdav, zaqmiq aqbur khoerghaq naeq-aer tiqjawr-ir maqpar yuftaf-aq.
\p
\v 27 Taqmaq, zaq ciq-eu aryamq paelar ngae, aqyawf-euq uqmav-anr zaqdzm piluf-eu~mae.
\v 28 Khoernar-aq, zaq ciq ngae zaq tiq ghaq aqlaf taef-aer cawqdov lef-euq~mae. Zaq baw-eu gar hawnaeq-eu ghaq, aqlaf khoerlaf-anr nyaeftaeq-awr saqkanr kanrner paf-awr aer-eu, <<Heughaq jeqhuq daefle-euq~mae.>>
\v 29 Aerkhawf, zaq khoerghaq aqlaf cawqanr khoflef ngae, hawsher-eq, aqyawf-euq aqnyirghaq jeqhu daefdov le-euq~mae. Khoerngae, zaq ciq-eu gar haw-eu ghaq aer-eu, <<Nawr, aqjox-aer janr-awr nae, aqcawq-euq maeqhu par tanqdov lef-euq~le?>> Khoernar-aq, zaq khoerghaq-anr Peqlev laer myanrnaeq-euq~mae.
\v 30 Khoernar-aq, aqlaf-anr saqkanr kanrner paftaq-euq aqyawf-euq maernmr daefdov le-euq~mae. Khoerghaq-anr-aq, Zerlaq laer myanrnaeq-euq~mae.
\c 39
\s1 Yorsaev, Irjirtuv-anr Zaqkhav Yageuf-euq
\p
\v 1 Khoerngae, Yorsaev, Irjirtuv mirkhanq-anr bi sheuqka ghae-euq~mae. Khoernar-aq, Irjirtuv tsawrhaq pyeuf-eu, Paqlawr-euq sanrmr-eu hawr-eu lofpir-eu guirmaf-euq dzoeqsanr Portirpaq nae, Yorsaev-anr khoergar sheuqka lef-euq Irshaqmeqlar tsawrhaq-euq aqlaf-anr nae aqyawf-anr zeur-euq~mae.
\v 2 Ya’we Miqyaer, Yorsaev naeq-aer jawr-eu mirnae, Yorsaev-aq muiqlar sanrlar luf-eu~mae. Aqyawf, aqyawf-euq yawsanr Irjirtuv tsawrhaq khoerghaq-euq nymr-anr jawrluf-eu~mae.
\v 3 Ya’we Miqyaer, Yorsaev naeq-aer jawr-awr, Yorsaev-euq aqlaf nae kharmr kharshar-euq jeq-anr Ya’we Miqyaer bimuiq bi sanrlar-eu nga laer yawsanr khoerghaq ya’mawr-euq~mae.
\v 4 Yorsaev, Portirpaq ghoer mr-eu jeq za-awr, aqyawf-euq kuirlaf geufnaeq-euq~mae. Khoernar-aq, aqyawf-euq nymr-anr hawpir-eu ghaq bigeuf-awr, aqyawf kharjav-eu jeq dawqtawvluf, Yorsaev-euq aryaq-euq uqmov a’naeq-euq~mae.
\v 5 Portirpaq, Yorsaev-anr, aqyawf-euq nymr hawr-eu aqyawf kharjav-eu jeq-anr hawpir danq bibae-euq yamq-anr nae nar-aq, Yorsaev-euq baqda nae, Irjirtuv tsawrhaq khoerghaq-euq nymr-anr Ya’we Miqyaer guiqlanq bif-eu lof-aer, nymr-euq lafkhoer hawr-eu yar-anr kharjav-eu yawqjeq navluf-euq khoertav, Ya’we Miqyaer-euq guiqlanq bi keuvle luf-eu~mae.
\v 6 Khoermirnae, Portirpaq-aq, aqyawf dzaq-awr dawr-eu jeq maqngeur nar-aq, aqyawf aqjeq armyavni javluf-eu le laer maq siqni, yawqjeq navluf Yorsaev-euq aqlaf-euq lafkhoer taef-aer a’naeqjir taq-euq~mae. Yorsaev-aq, aqlmq maer-awr arghaer muiq-eu tiq ghaq pyeuf-eu~mae.
\p
\v 7 Aryamq uicuiv myanrlar ngae, Yorsaev-euq yawsanr-euq miqzaq, Yorsaev-anr hawmawfler taq-awr aer-eu, <<Ngaq naeq-aer yuflar-awq.>>
\p
\v 8 Aerkhawf, Yorsaev maq tawvler-aer, aqyawf-euq yawsanr-euq miqzaq-anr heulof-aer aernaeq-euq~mae: <<Hawsher-eq, ngaq-euq yawsanr, irkanr-euq lafkhoer aqyawf kharjav-eu jeq dawqtawvluf, ngaq-euq aqlaf-euq lafkhoer a’naeqjir taq-awr, ngaq naeq-aer aqjerjeq jav-eu la laer maq siqnya-a.
\v 9 Nymr heunymr-euq lafkhoer-aq, ngar taf-aer huiqdzaeq-eu tiqghaq-iq maqjawr-a. Khoeruqtaf, nawr, aqyawf-euq miqzaq pyeuf-eu mirnae, nawr maqngeur nar-aq, yawqjeq navluf ngaq-anr a’naeq laf-euq~mae. Ngar, ardzaeq-aer doer-eu jeq heu janr-awr, Miqyaer-anr iqbax aqjox-aer mrnmr-mq?>>
\p
\v 10 Zaqmiq aqbur khoerghaq, nan-anr nae Yorsaev-anr ngaeqcawq-eu~mae. Aerkhawf, Yorsaev, aqyawf-euq dawq maq narhaq-aer maq yuftaf-eu uqtaf, jawr khawf maq jawrdzoer-aq.
\p
\v 11 Tiqnan keuvlar ngae, Yorsaev gar mr-eu laer irkanr-euq lafkhoer urler-euq~mae. Khoerngae yamq-anr irkanr-euq lafkhoer mr-eu tsawrhaq tiqghaq-iq maqjawr-a.
\v 12 Khoerngae, aqyawf-euq yawsanr-euq miqzaq, aqyawf-euq maeqtsoeq-anr nae aqyawf-anr gheutaeq-awr aer-eu, <<Ngaq naeq-aer yuflar-awq.>> Aerkhawf, Yorsaev, aqyawf-euq maeqtsoeq, zaqmiq aqbur khoerghaq-euq aqlaf-euq lafkhoer baerlaev yaf-awr, caev-awr nae lafnyir paw coeqdov ghae-euq~mae.
\v 13 Zaqmiq aqbur khoerghaq, Yorsaev-euq maeqtsoeq, aqyawf-euq aqlaf-euq lafkhoer baerlaev yaf-awr lafnyir caevdov-euq gar ya’mawr ngae,
\v 14 zaqmiq aqbur khoerghaq, aqyawf-euq nymr-euq lafkhoer jawr-eu tsawrhaq deuq-anr kuruiq-awr aer-eu, <<Hawsher-eq. Ngaq-euq khaqdzerzaq nae aqdui-euq ghanrcae sheuqur laf-euq Heqbyaer tsawrhaq khoerghaq, aqdui-anr yaeqbawq-aer ghaelar-euq~nga. Aqyawf, ngar jawr-eu gar urlar-awr, ngaq naeq-aer yuftaf-eu laer ghae-eu~mae. Aerkhawf, ngar, tersar gurkhav lef-euq~ma.
\v 15 Ngar, tersar lavkhav-awr gur-eu gar aqyawf yagaq-euq mirnae, aqyawf-euq maeqtsoeq, ngar jawr-eu gar byaerdzae yaf-awr, caev-awr nae lafnyir coeqdov ghae-euq~mae.>>
\p
\v 16 Khoernar-aq, Yorsaev-euq yawsanr ghaq ghoflar ngae keuvni, zaqmiq aqbur khoerghaq, Yorsaev-euq maeqtsoeq, aqyawf-euq dawqpae yurtaq-awr bijav-euq~mae.
\v 17 Khoerngae, aqyawf, dawq heulof-aer dzawrnaeq-euq mae, <<Nawq nae kuirlaf bigeuf-eu laer aqdui-euq ghanrcae sheuqur laf-euq Heqbyaer tsawrhaq khoerghaq, ngar jawr-eu gar lar-awr, yaeqbawq-aer ghaelar-eu laer ghae-eu~mae.
\v 18 Aerkhawf, ngar, tersar lavkhav-awr gur ngae, aqyawf-euq maeqtsoeq ngaq-euq dawqpae byaerdzae yaf-awr lafnyir caevdov ghae-euq~mae.>>
\p
\v 19 Yorsaev-euq yawsanr, aqyawf-euq miqzaq-euq dawq, <<Nawq-euq kuirlaf, ngaq-anr heulof-aer janrnaeq laf-euq mae>> laer aer-eu gar yagaq ngae, nuima yawkhav-aer paerlar-euq~mae.
\v 20 Khoermirnae, Yorsaev-euq yawsanr, Yorsaev-anr nyaef-awr kuv-anr dawv-euq~mae. Kuv khoer-aq, sanqpaq-anr mrbanq-euq deuq-anr nyaefur-eu jawrduq pyeuf-eu~mae. Khoermirnae, Yorsaev, kuv-euq lafkhoer yajawr-euq~mae.
\v 21 Aerkhawf, Ya’we Miqyaer, Yorsaev naeq-aer jawr-awr, aqyawf-anr ghawqshaq gaqnaeq-euq~mae. Aqyawf, Yorsaev-anr kuv-anr haw-eu aqyuif ghaq ghoer mrni janrnaeq-euq~mae.
\v 22 Kuv-anr haw-eu aqyuif ghaq, kuv-euq lafkhoer kharbi nyaefur taq-euq tsawrhaq deuq, Yorsaev-euq aqlaf-euq lafkhoer a’naeq-euq~mae. Kuv-euq lafkhoer kharmr-eu jeq dawqtawvluf, Yorsaev mr-euq jeq pyeuf-eu~mae.
\v 23 Kuv-anr haw-eu aqyuif ghaq, Yorsaev-euq aryaq-euq uqmov jav-eu deuq-anr tiqjeq-anr-iq haw-eu laer maqya ghae-a. Aqjeq mirnae aernar-aq, Ya’we Miqyaer, Yorsaev naeq-aer jawr-awr, aqyawf kharmr-eu jeq-anr Ya’we Miqyaer bimuiq bi sanrlar luf-eu~mae.
\c 40
\s1 Yorsaev Yufmav-euq Dawqtsuif Yurdov Naeq-euq
\p
\v 1 Garkawv khoerdeuq dzeur-euq nar-aq, Irjirtuv-euq sanqpaq-anr aqgaf dzaruir ciqha-eu ghaq hawr-eu sanqpaq-anr kaqmur janrnaeq-eu ghaq, yawqha-euq sanqpaq, Irjirtuv-euq sanqpaq-anr mrbanq-euq~mae.
\v 2 Khoermirnae, Paqlawr, aqyawf-euq sanrmr-eu nyiq ghaq: aqgaf dzaruir ciqha-eu aqyuif ghaq hawr-eu kaqmur janr-eu aqyuif ghaq-anr nuima paer-eu~mae.
\v 3 Khoermirnae, aqyawf nyaf-anr khawf, lofpir-eu guirmaf-euq dzoeqsanr ghaq-euq nymr-anr jav-eu, Yorsaev-anr nyaefur taq-euq kuv aqyawf tiqgar kalanr taq-euq~mae.
\v 4 Khoernar-aq, lofpir-eu guirmaf-euq dzoeqsanr nae, Yorsaev-anr khaer-awr, aqyawf nyaf-anr bi hawsav-euq~mae. Aqyawf nyaf-aq, tiqkhaeq bi kalanr taq-euq~mae.
\p
\v 5 Tiqmir keuvlar ngae, kuv-anr bi nyaefur taq-euq Irjirtuv-euq sanqpaq-anr aqgaf dzaruir ciqha-eu ghaq hawr-eu kaqmur janrnaeq-eu ghaq, nyiq ghaqluf dawqtsuif maq durler-eu yufmav, tiq ghaq tiqjeq-aer mav-euq~mae.
\v 6 Uqshawq paw, Yorsaev, aqyawfnyaf jawr-eu gar oe ngae, aqyawfnyaf ghawqshaq-aer ghaeluf-eu gar ya’mawr-euq~mae.
\v 7 Khoermirnae, Yorsaev, aqyawf naeq-aer, aqyawf-euq yawsanr ghaq-euq nymr-anr bi kalanr taq-euq Paqlawr-euq sanrmr-eu khoer nyiq ghaq-anr narhaq-eu, <<Aqjeq mirnae, iqnan, nawnyaf-euq myavpyawq ghawqshaq-aer ghaeluf-eu~le?>>
\p
\v 8 Aqyawfnyaf, Yorsaev-anr aernaeq-eu, <<Nga’nyaf nyiq ghaqluf yufmav mav-euq~ma. Aerkhawf, heugar jawr-eu tsawrhaq tiqghaq-iq yufmav-euq dawqtsuif maq yurdov naeqlaf~nya-a.>>
\p Yorsaev, aqyawf nyaf-anr aer-eu, <<Yufmav-euq dawqtsuif yurdov-eu-aq, Miqyaer-anr of-eu maqngeur-a~lor? Ngaq-anr dzawrnaeq laf-awq.>>
\p
\v 9 Khoerngae, aqgaf dzaruir ciqha-eu aqyuif ghaq, aqyawf-euq yufmav, Yorsaev-anr dzawrnaeq-eu lafkhoer aer-eu, <<Hawsher-eq, ngar yufmav mav-euq lafkhoer ngaq-euq maeqshi aqgaf cirni bawduv tiq duv daef-eu~mae.
\v 10 Aqgaf cirni nima-anr cirni nizaq smq ni tsof-eu~mae. Cirni khoerdeuq-anr bawnmq nmqlar-awr arcuq cuqlar-euq naeq-aer, aryaev yaevlar-euq uqtaf, arpur purle-awr arsiq awflar-euq~mae.
\v 11 Khoerngae, ngaq-euq aqlaf-euq lafkhoer Paqlawr-euq khmqmaq tuvtaeq luf-eu~ma. Ngar, aqgaf arsiq khoerdeuq pyav-awr, Paqlawr-euq khmqmaq-euq lafkhoer dzaruir nyaefanr-awr, Paqlawr-euq aqlaf-anr khmqmaq ciqmir naeqler-euq laer mavmawr-euq~ma.>>
\p
\v 12 Khoerngae, Yorsaev, aqyawf-anr aernaeq-eu, <<Nawq nae yufmav mavmawr-euq dawqtsuif-aq heulof-aer~mae. Cirni smq ni khoer-aq, arnan smq nan-anr aermawf-eu~mae.
\v 13 Smq nan-euq lafkhoer, Paqlawr, nawq-anr pyaeqdov-awr, nawq-euq gar mrjeq-anr parbi mrkhof naeqlaf~taef-a. Dzeurlaf ngae, aqgaf dzaruir ciqha-eu ghaq geuf-euq lof-aer, nawr, Paqlawr-euq khmqmaq, aqyawf-euq aqlaf-anr parya ciqmir naeq~taef-a.
\v 14 Aerkhawf, nawr yawmuiq-aer yadaef yajawr ngae, ngaq-anr noeqkeuv-awr ghawqshaqgaq naeqlaf~de-eq. Nawr, Paqlawr-anr ngaq-euq garkawv tiq pov dzawrnaeq-awr, ngaq-anr heunymr-anr nae sheuqdov naeqlaf~de-eq.
\v 15 Aqjeq mirnae aernar-aq, aqcawq, ngaq-anr Heqbyaer tsawrhaq-euq mirkhanq-anr nae aqdir sheuqkhoeqdov lef-euq~mae. Ngar heugar jawrluf ngae khawf, duqkhanq-euq lafkhoer bidawv paq-aer mrlaeq taq-euq tiqjeq-iq maqjav.>>
\p
\v 16 Khoerngae, kaqmur janr-eu aqyuif ghaq, yufmav mav-euq dawqtsuif yawmuiq-aer yurdov naeq-eu gar ya’mawr-awr aqyawf, Yorsaev-anr aernaeq-eu, <<Ngar khawf, yufmav heulof-aer mav-euq~ma. Ngaq-euq uqduq-euq khoertav kaqmur yawpyur dawvanr taq-euq khasa smq sa boeqluf-eu~ma.
\v 17 Khoertav tavsaq jav-eu khasa khoersa-euq lafkhoer, Paqlawr dzaq-eu gharduq bajaf-euq kaqmur ghawqmya jeq dawvanr taq-euq~mae. Khoerngae, arjir deuq, ngaq-euq uqduq-euq khoertav boeqluf-eu khasa-anr anr-eu kaqmur khoerdeuq tovdzaq le-euq~mae.>>
\p
\v 18 Khoerngae, Yorsaev aerkhof naeq-eu lafkhoer aer-eu, <<Nawq nae yufmav mav-euq dawqtsuif-aq, heulof-aer~mae. Khasa khoer smq sa-aq, arnan smq nan-anr aermawf-eu~mae.
\v 19 Smq nan-euq lafkhoer, Paqlawr, nawq-anr nae nawq-euq uqduq tovtsaev-awr, nawq-euq mawrdo, arbawr tiq bawr-euq khoertav pafgheutaq~taef-a. Khoerngae, arjir deuq oe-awr, nawq-euq shaqjir-anr tovdzaqle~taef-a.>>
\p
\v 20 Khoernar-aq, smq nan byanlar ngae, Paqlawr daefle-euq arnan-anr noeqkeuv-eu yawbui keuvlar-euq mirnae, aqyawf-euq kuirlaf deuq-anr yawbui buinaeq-euq~mae. Khoerngae, aqgaf dzaruir ciqha-eu aqyuif ghaq hawr-eu kaqmur janr-eu aqyuif ghaq-anr pyaeqdov-awr, aqyawf-euq kuirlaf deuq-euq maeqshi bi sheuqlaf-euq~mae.
\v 21 Khoernar-aq, aqgaf dzaruir ciqha-eu aqyuif ghaq-aq, aqyawf, Paqlawr-euq aqlaf-anr khmqmaq ciqmir naeqni, aqgaf dzaruir ciqha-eu gar parbi mrkhof-euq~mae.
\v 22 Aerkhawf, kaqmur janr-eu aqyuif ghaq-anr-aq bi pafgheu saef-euq~mae. Yawqjeq navluf, Yorsaev nae aqyawf nyaf-anr dawqtsuif yurdov naeq-euq lof-aer pyeuflar-euq~mae.
\v 23 Aerkhawf, aqgaf dzaruir ciqha-eu aqyuif ghaq-aq, Yorsaev-anr maqpar noeqkeuv-aer aqyawf-anr ngaer-euq~mae.
\c 41
\s1 Paqlawr Yufmav Mav-euq
\p
\v 1 Khoernar-aq, nyiq khof dzeur-ir ngae, Paqlawr yufmav heulof-aer mav-euq~mae: aqyawf, Nirlar lawrbaq lawrdzer-anr yawfluf ngae,
\v 2 haeq, hawmuiq-awr tsurdanq ni ghae-eu mawrner mawrma shif mawr, Nirlar lawrbaq-anr nae dovlar-awr, artof tseuvdzaq luf-eu~mae.
\v 3 Khoernar-aq, arghaer doer-awr jaekhawrni ghae-eu mawrner mawrma nuideuq shif mawr, Nirlar lawrbaq-anr nae dovlar-awr, yawbae dovlar taq-euq mawrner mawrma khoer shif mawr-euq dawqpae, Nirlar lawrbaq lawrdzer yawfluf-eu~mae.
\v 4 Khoerngae, arghaer doer-awr jaekhawrni ghae-eu mawrner mawrma khoerdeuq nae, hawmuiq-awr tsurdanq ni ghae-eu mawrner mawrma shif mawr-anr dzaqjir-euq~mae. Khoerngae, Paqlawr yufkhav taq-euq noeqlar-euq~mae.
\v 5 Aqyawf tiq pov par yufkhav-awr, yufmav nyiq pov tiqpov heulof-aer parmav-euq~mae. Caer tiq kanq-anr nae taef-aer caernmr shif nmr nmrlar-awr mardui lov duidui-eu~mae.
\v 6 Khoernar-aq, caernmr shif nmr par nmrlar ngae, nanrma dovkhaeq paw-euq jaqlaer-euq baqda nae, kurshaeq ni ghae-awr caerkhawf khawf-eu~mae.
\v 7 Khoerngae, caer caerkhawf khoer shif nmr nae, caer caermar yawmuiq khoer shif nmr-anr myeufanr jir-euq~mae. Khoerngae, Paqlawr yufkhav luf-eu noeqlar-awr, yufmav mavluf-eu lawhawrnyaq laer aqyawxyawf siqler-euq~mae.
\v 8 Mq byalar ngae, Paqlawr, nuima maqsar-eu mirnae, Irjirtuv mirkhanq-euq lafkhoer kharjawr-eu mawloq nya-eu deuq hawr-eu zaqsiq tsawrganr anr-eu tsawrhaq deuq-anr bi kuruiq laf-euq~mae. Khoernar-aq, Paqlawr, aqyawf nae yufmav mavmawr-euq garkawv khoer, aqyawf maf-anr dzawrnaeq-euq khawf, tiqghaq-iq Paqlawr-anr dawqtsuif maq yurdov naeq~nya-a.
\p
\v 9 Khoerngae, aqgaf dzaruir ciqha-eu aqyuif ghaq, Paqlawr-anr heulof-aer aernaeq-euq~mae: <<Iqnan, ngar, ngaq-euq yawlaeq noeqdov lar-euq~mir-a.
\v 10 Paqlawr, aqyawf-euq kuirlaf-anr nuima paer-awr, kaqmur janr-eu aqyuif ghaq hawr-eu ngaq-anr, lofpir-eu guirmaf-euq dzoeqsanr-euq nymr-anr kalanr naeqlaf-euq~mae.
\v 11 Aqyawf tiqmir-anr, aqyawf hawr-eu ngar yufmav mav-euq~ma. Nga’nyaf nyiq ghaqluf, dawqtsuif maq durler-eu yufmav tiqghaq tiqjeq-aer mav-euq~ma.
\v 12 Khoerngae, Heqbyaer tsawrhaq-euq zaqguq tiq ghaq khawf, nga’nyaf naeq-aer kuv-euq lafkhoer urluf-eu~mae. Aqyawf-aq, lofpir-eu guirmaf-euq dzoeqsanr-euq kuirlaf~mae. Nga’nyaf, aqyawf-anr yufmav mav-euq garkawv dzawrnaeq-euq~ma. Khoernar-aq, aqyawf, nga’nyaf-anr dawqtsuif yurdov naeqlaf ngae, yawqha nae yufmav mav-euq gar tsaqni, aqyawf ghaq-anr aqyawf dawqtsuif yurdov naeqlaf-euq~mae.
\v 13 Aqyawf nae nga’nyaf-euq gharduq dawqtsuif khar yurdov-euq lof-aer pyeuflar-euq~mae. Aqyawf nae aer-euq lof-aer Paqlawr, ngaq-euq gar mrjeq-anr parbi mrkhof naeqlaf-awr, kaqmur janr-eu ghaq-anr-aq, Paqlawr nae bi pafgheu saef-euq~mae.>>
\s1 Paqlawr-euq Yufmav-euq Dawqtsuif Yurdov-euq
\p
\v 14 Khoernar-aq, Paqlawr, tsawrhaq khaerghae-awr Yorsaev-anr bi kurdov laq-ir-euq~mae. Khoerngae, aqyawfmaf yawkawr-aer, aqyawf-anr kuv-euq lafkhoer nae sheuqdov laf-euq~mae. Aqyawf maeqmanq jaev-awr, maeqtsoeq dmpar ghaq-euq nar-aq, Paqlawr-euq maeqshi lar-euq~mae.
\v 15 Khoerngae, Paqlawr, Yorsaev-anr aernaeq-eu, <<Ngar yufmav mav-euq~ma. Aerkhawf, tiqghaq-iq dawqtsuif maq yurdov naeqlaf~nya-a. Ngar, nawq-euq garkawv heulof-aer yagaq-euq~ma. Nawr, yufmav mav-euq garkawv yagaq ngae, dawqtsuif yurdov nya-a laer aer-eu~mae.>>
\p
\v 16 Khoerngae, Yorsaev, Paqlawr-anr aerkhof naeq-eu, <<Ngar maq yurdovnya~nya. Aerkhawf, Miqyaer, nawq-anr nuisar bif-eu dawqtsuif yurdov naeqlaf~taef-a.>>
\p
\v 17 Khoernar-aq, Paqlawr, Yorsaev-anr aernaeq-eu, <<Haeq, ngar yufmav mav-euq lafkhoer, Nirlar lawrbaq lawrdzer-anr yawfluf-eu~mir-a.
\v 18 Khoerngae, tsurdanq ni ghae-awr hawmuiq-eu mawrner mawrma shif mawr, Nirlar lawrbaq-anr nae dovlar-awr artof tseuvdzaq luf-eu~mae.
\v 19 Khoernar-aq, hawsher-eq, mawrner mawrma nuideuq shif mawr par dovlar-euq~mae. Mawrner khoerdeuq-aq, maqlov maqshav-aer, arghaer yawkhav-aer doer-awr, jaekhawrni ghae-eu~mae. Ngar, Irjirtuv mirtsaq-euq lafkhoer heunav nav-aer doer-eu jeq maq mawrhaw-aq.
\v 20 Khoernar-aq, jaekhawrni ghae-awr arghaer doer-eu mawrner mawrma khoerdeuq nae, tsurdanq ni ghae-eu mawrner mawrma yawbae khoer shif mawr-anr dzaqjir-euq~mae.
\v 21 Aerkhawf, mawrner mawrma yawjae khoerdeuq dzaqjirghaq ngae, mawrner mawrma yawtsur khoerdeuq-anr dzaqanr taq-euq nga laer tiqghaq-iq maq hawsiq~nya-a. Aqjeq mirnae aernar-aq, mawrner yawjae khoerdeuq, aqyawf yawoer lof-aer arghaer doer-eu~mae. Khoernar-aq, ngar noeqlar-euq~ma.
\v 22 Ngar yufmav tiq pov parmav ngae, caer tiq kanq-anr nae, mardui lov duidui-eu caernmr shif nmr nmrlar-euq~mae.
\v 23 Khoernar-aq, maeqnan paw caer shif nmr par nmrlar-awr, caernmr khoerdeuq-aq, guicorni ghae-awr caerkhawf khawf-eu~mae. Khoeruqtaf, nanrma dovkhaeq paw-euq jaqlaer-euq baqda nae kurshaeq ni ghae-eu~mae.
\v 24 Khoerngae, caer caerkhawf khoerdeuq nae, caer caermar khoer shif nmr-anr myeufanr jir-euq~mae. Ngaq nae yufmav mavmawr-euq heu, mawloq nya-eu deuq-anr dzawrnaeq-euq khawf, aqyawfmaf tiqghaq-iq ngaq-anr maq jashawmaeq naeqlaf~nya-a.>>
\p
\v 25 Khoerngae, Yorsaev, Paqlawr-anr aernaeq-eu, <<Paqlawr nae mav-euq yufmav khoer-aq tiqgar dur-eu~mae. Miqyaer maeqhu paw mr-eu laer ghae-eu jeq, Paqlawr-anr bisiq naeqlaf-euq~ngar-a.
\v 26 Mawrner mawrma yawmuiq shif mawr-aq, arkhof shif khof-anr aermawf-eu~mae. Caer caernmr yawmar shif nmr khawf, arkhof shif khof-anr aermawf-awr, yufmav mav-euq dawqtsuif khoer tiqgar dur-eu~mae.
\v 27 Maeqnan dovlar-euq jaekhawrni ghae-awr arghaer doer-eu mawrner mawrma khoer shif mawr-aq shif khof-anr aermawf-awr, nanrma dovkhaeq paw nae bawlaf-euq jaqlaer-euq baqda nae kurshaeq ni ghae-ir-awr, maqmar-eu caernmr khoer shif nmr khawf, shif khof keuvni maef-awr shuf-eu jeq keuvle-eu gar aermawf-eu~mae.
\v 28 Ngaq nae Paqlawr-anr aernaeq ghaq-euq lof-aer, Miqyaer mr-eu laer ghae-eu jeq Paqlawr-anr bimawr naeqlaf-euq~mae.
\v 29 Haw de-eq, Irjirtuv mirkhanq khanqlan-aer, maqdzaq maq dawrjir coer-eu gar keuvni bawle zale-eu arkhof shif khof keuvle~taef-a.
\v 30 Aerkhawf, shif khof khoer jir-euq nar-aq, yawkhav-aer maef-awr shuf-eu arkhof shif khof par keuvle~taef-a. Khoerngae, Irjirtuv mirtsaq-anr bawle zale haw-euq dawqtawv luf-anr ngaerjir~taef-a. Maef-awr shuf-eu khoer, mirkhanq khanqlan-aer lavcawv~taef-a.
\v 31 Khoermirnae, maeqnan cantae lar-eu maef-awr shuf-eu baqda nae, mirkhanq-anr bawle zale haw-euq khoer-anr maq siqnya ni pyeuflar~taef-a. Aqjeq mirnae aernar-aq, maef-awr shuf-eu khoer ardzaeq-aer khav-eu~mae.
\v 32 Paqlawr, yufmav nyiq pov byanni mav-euq khoer-aq, Miqyaer nae noeqtsaevdzeur taq-awr, Miqyaer heulof-aer yawkawr-aer bi pyeuflar-eu ma laer aermawf-eu~mae.
\p
\v 33 <<Teumirnae, nymq-mr, Paqlawr, tsawrganr anr-awr tsermr nya-eu tsawrhaq tiq ghaq tserdov-awr, aqyawf-anr Irjirtuv mirtsaq-anr dzoeqdzaq bimr-eu gharduq kadar naeq-awq.
\v 34 Khoeruqtaf, Paqlawr heulof-aer mr-awq. Mirtsaq-anr haw-awr pyav-eu tsawrhaq khaerdar-awr, Irjirtuv mirtsaq-anr shif khof-euq lafkhoer bawle zale-euq dzaqla ghovcaer deuq, ngaq bymr-anr nae tiq bymr bi tafuiq taq-awq.
\v 35 Khoernar-aq, keuvle luf-eu muiq-eu arkhof-euq lafkhoer zalar-euq dzaqdzaq dawrdawr deuq, aqyawfmaf nae bi lavuiq-awr, Paqlawr-euq aryaq-euq uqmov, dzaqla ghovcaer dawqtawvluf yuruiq taq-awr, meuq-euq lafkhoer bi jeqhmq taq-awq.
\v 36 Khoerlof-aer nar-aq, mirkhanq-euq gharduq jeqhmq taq-euq dzaqdzaq dawrdawr khoerdeuq-aq, aqkar Irjirtuv mirtsaq-anr keuvle-eu maef-awr shuf-eu arkhof khoer shif khof-euq gharduq laeqhmq taq-eu jeq pyeuf~taef-a. Khoerlof-aer janr nar-aq, maef-awr shuf-eu baqda nae mirkhanq cawv-ir gar maqkeuv-ar.>>
\s1 Yorsaev, Irjirtuv-anr Uvlanr-euq
\p
\v 37 Khoerngae, Paqlawr hawr-eu aqyawf-euq kuirlaf dawqtawvluf, Yorsaev nae maeqbawq bif-euq gar nuima tsaq-eu~mae.
\v 38 Khoernar-aq, Paqlawr, aqyawf-euq kuirlaf deuq-anr aernaeq-eu, <<Aqdui, heughaq lof-aer dur-awr, aqyawf-euq lafkhoer Miqyaer-euq Saflar jawr-eu tsawrhaq povmawrnya taef-a~lor?>>
\p
\v 39 Khoerngae, Paqlawr, Yorsaev-anr aernaeq-eu, <<Garkawv heudeuq dawqtawvluf, Miqyaer nae nawq-anr bisiq bimawr naeq-euq~ngar-a. Khoermirnae, nawr lof-aer tsawrganr anr-awr tsermr nya-eu yawqghaqyawq laer-aq tiqghaq-iq maqpar jawr-eu~ngar-a.
\v 40 Ngar, nawq-anr, ngaq-euq dzoeqnymr-anr dzoeq-eu ghaq bigeuf-awr, ngaq-euq tsawrhaq dawqtawvluf, nawq-euq dawq bi narhaqgeuf~ma. Aerkhawf, nuirmanq-anr tafler-awr nae, ngar tiq ghaq taef-aer, nawr taf-aer huiqdzaeq-eu~ma.>>
\v 41 Khoernar-aq, Paqlawr, Yorsaev-anr aernaeq-eu, <<Hawsher-eq. Ngar, nawq-anr Irjirtuv mirtsaq dawqtawv luf-euq khoertav dzoeqdzaq bimr~ma.>>
\p
\v 42 Khoernar-aq, Paqlawr, aqyawf-euq aqlaf-anr nae, aqyawf-euq jmq diq-eu lafbaeq laevdov-awr, Yorsaev-euq aqlaf-anr bibaeq-euq~mae. Khoeruqtaf, Yorsaev-anr zawr muiq-eu sheqsha maeqtsoeq bidm-awr, aqyawf-euq kawqlanr-anr shuir lanrdan khawf bidan-euq~mae.
\v 43 Khoernar-aq, Yorsaev-anr Paqlawr-euq manq lavlawq nyiq lar tiqlar-anr bidziq-awr, Yorsaev-euq maeqshi heulof-aer gurgur-aer bican-euq~mae: <<Pawqtsuif pawqdmq dmq-awq.>> Paqlawr khoerlof-aer janr-awr Yorsaev-anr, Irjirtuv mirtsaq dawqtawv luf-euq khoertav dzoeqdzaq bimr-euq~mae.
\p
\v 44 Paqlawr, Yorsaev-anr par aernaeq-eu, <<Ngar-aq Paqlawr~ma. Nawq nae dawq bif-awr bimr-euq maqngeur nar-aq, Irjirtuv mirtsaq dawqtawv luf-euq lafkhoer jawr-eu tsawrhaq tiqghaq-iq yawqha-euq aqkuir aqlaf maqya cawqdir-a.>>
\v 45 Khoernar-aq, Paqlawr nae Yorsaev-anr Zaqpaqnav Paqnaer laer myanrnaeq-euq~mae. Khoernar-aq, Oqnav meuq-euq pirma Portiv Peqlar-euq zaqmiq Aqsernav-anr bisheuq-euq~mae. Khoernar-aq, Yorsaev, Irjirtuv mirtsaq-anr canhaw-ir-euq~mae.
\p
\v 46 Yorsaev, Irjirtuv-euq sanqpaq Paqlawr-euq maeqshi yawfler ngae, arkhof 30 khof khawv-eu~mae. Yorsaev, Paqlawr jawr-eu gar nae dov-ir-awr, Irjirtuv mirkhanq khanqlanni doedoe-aer canhaw-ir-euq~mae.
\v 47 Bawle zale-eu shif khof-euq aryamq-euq lafkhoer, mirtsaq-euq dzaqla ghovcaer jeuqle ovle-euq~mae.
\v 48 Khoermirnae, Yorsaev, shif khof-euq lafkhoer Irjirtuv mirkhanq-anr mrza-euq dzaqdzaq dawrdawr dawqtawvluf lavuiq-awr, meuqdeuq-euq lafkhoer yuruiq taq-euq~mae. Meuq aqyawf meuq aqyawf-euq lafkhoer, meuq-euq jawqlaw jawrlawr-aer jav-eu daeyar hawr-eu daeyar deuq-euq lafkhoer khar mrza-euq dzaqdzaq dawrdawr deuq bi yuruiq taq-euq~mae.
\v 49 Yorsaev nae yuruiq taq-euq dzaqla ghovcaer-aq, iqmalavshav kharshuif lof-aer ardzaeq-aer myaqlar taq-awr, maq guijir coerni myaqlar taq-euq mirnae maqguini naq-euq~mae.
\p
\v 50 Maef-awr shuf-eu aryamq maq keuvle-euq minav-aer, Oqnav meuq-euq pirma Portiv Peqlar-euq zaqmiq Aqsernav, Yorsaev-euq gharduq zaqyo nyiq ghaq ciq-euq~mae.
\v 51 Yorsaev, huqbaw zaqyo ghaq-anr Maqnarseq laer myanrnaeq-awr aer-eu, <<Ngaq-anr, ngaqda-euq nymrkhanq-euq garkawv hawr-eu ngaq nae shaq-awr zanq-euq dawqtawv luf-anr bi ngaerni, Miqyaer janrnaeq laf-euq~ngar-a.>>
\v 52 Khoernar-aq, daefle-euq zaqyo nyiq ghaq tiqghaq-anr-aq Erpaqleq laer myanrnaeq-awr aer-eu, <<Ngaq nae shaqzanq daq-euq mirkhanq-anr Miqyaer, ngaq-anr bibaw bi zale naeqlaf-euq~ngar-a.>>
\p
\v 53 Khoernar-aq, Irjirtuv mirtsaq-euq lafkhoer bawle zale-eu aryamq shif khof khoer jir-euq~mae.
\v 54 Khoerngae, Yorsaev nae aertaq-euq lof-aer, maef-awr shuf-eu aryamq shif khof khoer keuvle-euq~mae. Mirkhanq yawqkhanq navluf-euq khoertav, maef-awr shuf-eu jeq keuvle-euq~mae. Aerkhawf, Irjirtuv mirkhanq khanqlanni dzaqdzaq dawrdawr javluf-eu~mae.
\v 55 Khoerngae, Irjirtuv mirkhanq-euq lafkhoer kharjawr-eu tsawrhaq deuq, dzaq-eu jeq maqjav-aer shaqsaefluf ngae, Paqlawr jawr-eu gar le-awr dzaq-eu jeq sharler-euq~mae. Khoerngae, Paqlawr, Irjirtuv tsawrhaq dawqtawv luf-anr aernaeq-eu, <<Yorsaev jawr-eu gar ir-awr, Yorsaev nae nawmaf-anr khar aernaeq laf-euq lof-aer mrcaw-awq.>>
\v 56 Khoerngae, maef-awr shuf-eu jeq, mirtsaq-euq tanqkhawr doeni keuvle taq-euq~mae. Irjirtuv mirtsaq-anr khawf maef-awr shuf-eu jeq ardzaeq-aer khav-eu mirnae, Yorsaev, caerjir jirma dawqtawvluf pan-awr, Irjirtuv tsawrhaq-anr anqnaeq-euq~mae.
\v 57 Mirkhanq dawqtawv luf-euq khoertav maef-awr shuf-eu jeq ardzaeq-aer khav-eu mirnae, mirtsaq-euq khoertav kharjawr-eu tsawrhaq deuq, Irjirtuv-anr, Yorsaev jawr-eu gar oe-awr caer zeurle-euq~mae.
\c 42
\s1 Yorsaev-euq Ardov Deuq, Irjirtuv-anr Oe-euq
\p
\v 1 Yaqkov, Irjirtuv-anr caer jav-eu garkawv yasiq ngae, aqyawf-euq zaqyo deuq-anr aernaeq-eu, <<Aqjeq mirnae nawmaf tiqghaq tirghaq hawhaw-aer jawr-eu~le?>>
\v 2 Aqyawf paraer-eu, <<Haeq, ngar, Irjirtuv-anr caer jav-eu mae laer yagaq-euq~ma. Aqdui paeqzaq hawqmaef maqya dzanqsaef-aer yadaef ni, khoergar irka-awr aqdui-euq gharduq caer zeurlaq-ir-awq.>>
\p
\v 3 Khoermirnae, Yorsaev-euq ardov 10 ghaq, Irjirtuv mirkhanq-anr caer zeurdzaq-ir-eu laer irka-euq~mae.
\v 4 Aerkhawf, Yaqkov, Yorsaev-euq aqnyir Beqyaqmiq ghaq-anr-aq, ardov deuq naeq-aer maqbi ir-aq. Aqjeq mirnae aernar-aq, aqyawf aer-eu, <<Beqyaqmiq-anr maqmuiq-eu jeq tiqjeqpaq pyeuflar-eu baw-mr.>>
\v 5 Khoerngae, Kaqnaq mirtsaq-euq lafkhoer maef-awr shuf-eu jeq keuvle-euq mirnae, Irsaqleqlav-euq zaqyo deuq khawf, caer zeurdzaq-ir-eu laer aqcawq naeq-aer irghae-euq~mae.
\p
\v 6 Khoerngae, Yorsaev-aq, mirkhanq khoerkhanq-anr uvlanr-eu tsawrhaq geuf-awr, mirkhanq khoerkhanq-euq tsawrhaq deuq-anr caer anqnaeq-eu ghaq pyeufluf-eu~mae. Khoerngae, Yorsaev-euq ardov deuq oekeuv ngae, myavpyawq, mirtsa tuvni awbyav-awr, Yorsaev-anr uqduq tanq-euq~mae.
\v 7 Yorsaev, aqyawf-euq ardov deuq-anr ya’mawr ngae, aqyawf maf-anr hawsiq-euq~mae. Aerkhawf, aqyawf, aqyawf maf-anr maq siqnya-eu tsawrhaq geuf-awr, aqyawf maf-anr dawq ghanrcawq ni ngaeqnaeq-awr aer-eu, <<Nawmaf aqgeugar nae oe-euq~le?>> Khoerngae, aqyawfmaf aer-eu, <<Nga’maf, Kaqnaq mirtsaq-anr jawr-eu, dzaqdzaq dawrdawr zeurle-euq~ma.>>
\p
\v 8 Khoermirnae, Yorsaev, aqyawf-euq maernmr deuq-anr hawsiq-euq khawf, aqyawfmaf, aqyawf-anr maq hawsiq nya-aq.
\v 9 Khoerngae, Yorsaev, aqyawf maf-euq garkawv, aqyawf nae yufmav mavmawr-euq gar noeqdov ler-awr, aqyawf maf-anr aernaeq-eu, <<Nawmaf khoeqsho-eu tsawrhaq~nga. Mirkhanq heukhanq-euq ghaq baqduq-anr pyaevtser hawle-euq~nga.>>
\p
\v 10 Khoerngae, aqyawfmaf, aqyawf-anr aernaeq-eu, <<Maqngeur, sanqpaq-or, nawq-euq kuirlaf pyeuf-eu nga’maf-aq, dzaqdzaq dawrdawr zeurle-eu laer oe-euq~ma.
\v 11 Nga’maf dawqtawvluf tiqda bawzaq taef~ma. Nga’maf-aq, dawrcoeni ghae-eu tsawrhaq~ma. Nawq-euq kuirlaf-aq, khoeqsho-eu tsawrhaq maqngeur.>>
\p
\v 12 Aerkhawf, Yorsaev, aqyawf maf-anr par aernaeq-eu, <<Maqngeur luf-a. Mirkhanq heukhanq-euq ghaq baqduq-anr povtser haw-eu laer oe-euq~ngar-a.>>
\p
\v 13 Khoerngae, aqyawfmaf aer-eu, <<Nawq-euq kuirlaf, ngaqha maernmr 12 ghaq jawr-awr, Kaqnaq mirtsaq-anr jawr-eu tsawrhaq tiq ghaq-euq zaqyo taef~ma. Nymq-mr, aqnyir nyirsaq ghaq-aq, aqda naeq-aer jawr-eu~mae. Aerkhawf, tiq ghaq-aq maqpar jawr~mae.>>
\p
\v 14 Aerkhawf, Yorsaev, aqyawf maf-anr heulof-aer par aernaeq-euq~mae: <<Ngaq nae nawmaf-anr aernaeq-euq lof-aer, <Nawmaf-aq, khoeqsho-eu tsawrhaq~ngar-a.>
\v 15 Ngar, nawmaf-anr heulof-aer tsermrhaw~ma. Paqlawr khardaef-eu khoerkeuvni, nawmaf-anr heulof-aer aertsaevnaeq~ma. Nawqha maernmr-euq aqnyir nyirsaq ghaq heugar maq oekeuv-euq khoerkeuvni, nawmaf-anr heugar nae maqbi ghofler.
\v 16 Nawmaf-euq lafkhoer nae tiq ghaq ghofler-awr, aqnyir nyirsaq ghaq-anr bi sheuqlaq ler-awq. Aerkhawf, nawmaf deuq-aq yabi kalanr-awr, nawmaf-euq dawq tsaq maqtsaq nga laq laer yabi tsermr haw-eu~ngar-a. Maqtsaq-eu ngeur nar-aq, Paqlawr khardaef-eu khoerkeuvni, nawmaf-aq, khoeqsho-eu tsawrhaq~nga.>>
\v 17 Khoernar-aq, Yorsaev nae aqyawf maf-anr smq nan byanni, kuv-euq lafkhoer tiqkawv lof-aer nyaefur taq-euq~mae.
\p
\v 18 Khoernar-aq, smq nan tiqnan-anr, Yorsaev, aqyawf maf-anr heulof-aer aernaeq-euq~mae: <<Ngar-aq, Miqyaer-anr guv-eu tsawrhaq~ma. Teumirnae, nawmaf, yadaef ni heulof-aer janr-awq.
\v 19 Nawmaf dawrcoeni ghae-eu tsawrhaq ma laer ngeur nar-aq, nawmaf-euq lafkhoer nae tiq ghaq kuv-euq lafkhoer bi uryaf-awr, nuideuq dawqtawvluf, maef-awr shuf-eu jeq-anr ya daqluf-eu nawmaf-euq miqsawr yozaq deuq jawr-eu gar, caer tawqkhofha naeqler-awq.
\v 20 Khoernar-aq, ngar jawr-eu gar nawqha maernmr-euq aqnyir nyirsaq ghaq sheuqlef-awq. Khoerlof-aer nar-aq, nawmaf-euq dawq-aq ngeur-eu ngar-a laer siqduq lar-awr, nawmaf maqya shir-ar.>> Khoerngae, aqyawfmaf khoerlof-aer mr-euq~mae.
\p
\v 21 Khoerngae, aqyawfmaf tiqghaq tirghaq aer-eu, <<Aqdir aernar-aq, aqduimaf, aqdui-euq aqnyir-euq garkawv yawlaeq jav-eu~mae. Aqjeq mirnae aernar-aq, aqyawf, aqdui-anr tanqshar ngae, nuima ghawqshar shaq-aer ghae-eu gar ya’mawr-euq khawf, aqduimaf maq narhaq naeq-aq. Khoermirnae, ghawqshar shaq-aer ghae-eu jeq, aqdui-euq khoertav keuvle taq-euq~ngar-a.>>
\p
\v 22 Khoerngae, Lurbeq, aqyawf maf-anr aerkhof naeq-eu lafkhoer aer-eu, <<Zaq khoerghaq-anr <iqbax naflar paq-aer ghae-eu jeq taqjanr> laer ngar, nawmaf-anr aernaeq-euq maqngeur-a~laq, nawmaf maq narhaq-eu beu. Khoermirnae, hawsher-eq, nymq-mr pov jawr-aq, aqduimaf, aqyawf-euq shiq-euq arpoeq tsoeqkhof-eu jeq keuvle-euq~ngar-a.>>
\v 23 Aqyawfmaf, Yorsaev ghovshaw nya-a laer maq siqnya-a. Aqjeq mirnae aernar-aq, Yorsaev, aqyawf maf-anr ngaeqcawq ngae, dawq yurdov nya-eu tsawrhaq-anr ghoe-awr ngaeqcawq-euq~mae.
\v 24 Khoerngae, Yorsaev, aqyawfmaf jawr-eu gar nae dov-ir-awr ngoer-euq~mae. Khoernar-aq, aqyawfmaf jawr-eu gar par ghofur lar-awr, aqyawfmaf naeq-aer ngaeqcawq-euq~mae. Khoerngae, Yorsaev, aqyawf maf-euq ghanrcae nae Surmoq-anr sheuqdov laf-awr, aqyawf maf-euq maeqshi paf-euq~mae.
\s1 Maernmr Deuq, Kaqnaq-anr Ghofler-euq
\p
\v 25 Khoernar-aq, aqyawf maf-euq paertanq-anr caer tiqbyanni bi paeqanr-awr, aqyawfghaq aqyawf-euq pyur khawf paerzeur-anr dawvkhof anr-eu uqtaf, aqyawf maf-anr garpaer-anr dzaq-eu dzaqdzaq dawrdawr bifnaeq ni Yorsaev, dawq bif-euq~mae. Yorsaev, aqyawf maf-euq gharduq khoerlof-aer janr-euq~mae.
\v 26 Khoernar-aq, aqyawf maf-euq caer khoerdeuq, aqyawf maf-euq manqtanqlav-euq khoertav bafdav-awr khoergar nae dov-ir-euq~mae.
\v 27 Aerkhawf, yafduq-anr lekeuv ngae, manqtanqlav-anr dzar bidzaq-eu laer tiq ghaq, paerzeur puir-euq~mae. Khoerngae, aqyawf, aqyawf-euq pyur mawr-euq~mae. Haeq, aqyawf-euq paerzeur-euq maeqkhaeq-anr jav-eu~mae.
\v 28 Khoermirnae, aqyawf, aqyawf-euq maernmr deuq-anr aernaeq-eu, <<Ngaq-euq pyur par bifkhof naeqlaf taq-euq~nga. Heugar, ngaq-euq paerzeur-euq lafkhoer dawvanr taq-euq~nga.>>
\p Khoerngae, aqyawfmaf, nuima gaka jir-awr yawdzuq dzuq-eu lafkhoer, tiqghaq tirghaq aer-eu, <<Miqyaer, aqdui-anr aqjeq par janrnaeq laf-euq nga heu?>>
\p
\v 29 Khoernar-aq, aqyawfmaf, Kaqnaq mirtsaq-anr aqyawf ha-euq aqda Yaqkov jawr-eu gar ghofkeuv lar-awr, aqyawf maf-anr khar pyeuflar-euq garkawv dawqtawvluf dzawrnaeq-awr aer-eu:
\v 30 <<Mirkhanq khoerkhanq-euq sanqpaq khoerghaq, nga’maf-anr dawqkhav ngaeq-awr, aqyawf-euq mirkhanq-anr khoeqsho-eu tsawrhaq lof-aer janrnaeq laf-euq~mae.
\v 31 Aerkhawf, nga’maf, aqyawf-anr heulof-aer aerkhof naeq-euq~ma, <Nga’maf-aq, khoeqsho-eu tsawrhaq maqngeur, dawrcoeni ghae-eu tsawrhaq~ma.
\v 32 Ngaqha maernmr 12 ghaq jawr-awr, tiqda bawzaq taef~ma. Maernmr tiq ghaq-aq maqpar jawr-aer, aqnyir nyirsaq ghaq-aq, nymq-mr nga’maf-euq aqda naeq-aer Kaqnaq mirtsaq-anr jawryaf-euq~mae.>
\p
\v 33 <<Khoerngae, mirkhanq khoerkhanq-euq sanqpaq khoerghaq, nga’maf-anr heulof-aer paraer-eu mae, <Nawmaf heulof-aer janr-eu baqda nae nawmaf dawrcoeni ghae-eu tsawrhaq nga laq laer ngar yasiq~taef-a. Nawmaf-euq maernmr-euq lafkhoer tiq ghaq ngaq naeq-aer bi jawryaf-awr, nuideuq dawqtawvluf maef-awr shuf-eu jeq-anr ya daqluf-eu nawmaf-euq miqsawr yozaq deuq jawr-eu gar caer tawq-awr ghofler-awq.
\v 34 Nawmaf-euq aqnyir nyirsaq ghaq, ngar jawr-eu gar sheuqlef-awq. Khoerlof-aer nar-aq, nawmaf khoeqsho-eu tsawrhaq maqngeur-aer, dawrcoeni ghae-eu tsawrhaq nga laer ngaq-anr siqlar~taef-a. Khoernar-aq, nawmaf-euq maernmr heughaq-aq, nawmaf-anr par akhofnaeq~ma. Nawmaf khawf, mirkhanq heukhanq-anr jeqgaf gaftafnya~taef-a.> >>
\p
\v 35 Khoernar-aq, paerzeur shaevngaef ngae, aqyawfmaf, aqyawf ghaq aqyawf-euq pyur paftoev, paerzeur-anr anr-eu gar ya’mawr-euq~mae. Khoerngae, aqyawfmaf hawr-eu aqyawf maf-euq aqda yawqha-euq pyur paftoev khoer-anr ya’mawr-awr guv duidui-eu~mae.
\v 36 Khoerngae, aqyawf maf-euq aqda Yaqkov, aqyawf maf-anr aernaeq-eu, <<Nawmaf, ngaq-euq zaq maqpar bi dzerlar-eu laer ghae-eu le laq: Yorsaev maqpar jawr-aer, Surmoq khawf maqpar jawr-eu uqtaf, Beqyaqmiq-anr khawf par sheuqbyov-eu laer ghae-eu~ngar-a. Heudeuq dawqtawvluf, ngaq-euq khoertav keuvle taq-euq~mir-a.>>
\p
\v 37 Khoerngae, Lurbeq, aqyawf-euq aqda-anr aernaeq-eu, <<Ngar, Beqyaqmiq-anr nawr jawr-eu gar maq sheuqkhof keuvlaf nar-aq, nawr, ngaq-euq zaqyo nyiq ghaqluf saefnya~taef-a. Aqyawf, ngaq-euq aqlaf-anr a’naeq laf-awq, ngar, aqyawf-anr nawr jawr-eu gar sheuqkhoflaf~ma.>>
\p
\v 38 Aerkhawf, Yaqkov aer-eu, <<Ngaq-euq zaqyo, nawq naeq-aer maqbi irka~nya-a. Aqyawf-euq ardov shir-awr, aqyawf tiq ghaq dzerlar-euq taef~mae. Nawmaf irluf-eu garma-anr, aqyawf-anr maqmuiq-eu tiqjeqpaq pyeuflar-eu nar-aq, uqduq pyurlar-euq ngaq-anr, nuinoeq shaq-eu lafkhoer shir-eu mirkhanq-anr sheuqka ghae-eu laer~ngar-a.>>
\c 43
\s1 Beqyaqmiq, Irjirtuv Mirkhanq-anr Sheuqghae-euq
\p
\v 1 Khoerngae, mirtsaq-euq khoertav yawkhav-aer maef-awr shuf-eu jeq keuvle taq-euq~mae.
\v 2 Yaqkov-euq zaqdeuq nae Irjirtuv-anr nae tawqlaf-euq caer khoerdeuq dzaqjir ngae, aqyawf maf-euq aqda, aqyawf maf-anr aernaeq-eu, <<Ghof-ir-awr, aqdui-euq gharduq, dzaqdzaq dawrdawr uicuiv par zeurlaq-ir~siq.>>
\p
\v 3 Khoerngae, Yurdav, aqyawf-anr heulof-aer aernaeq-eu~mae: <<Tsawrhaq khoerghaq, nga’maf-anr, <Nawmaf-euq aqnyir nyirsaq ghaq maq sheuqlef nar-aq, ngaq-euq myavpyawq maqbi mawr> laer dawq yawkhav-aer bifnaeq laf-euq~mae.
\v 4 Nawr, ngaqha maernmr-euq aqnyir nyirsaq ghaq, nga’maf naeq-aer bi ir nar-aq, nga’maf irka-awr, nawq-euq gharduq dzaqdzaq dawrdawr zeurlaq-ir~ma.
\v 5 Aerkhawf, nawr maqbi irle laer ngeur nar-aq, nga’maf maq irka. Aqjeq mirnae aernar-aq, tsawrhaq khoerghaq, nga’maf-anr, <Nawmaf-euq aqnyir ghaq, nawmaf naeq-aer maq sheuqlef nar-aq, ngaq-euq myavpyawq maqbi mawr> laer aer-eu~mae.>>
\p
\v 6 Khoerngae, Irsaqleqlav aer-eu, <<Aqjeq mirnae ngaq-anr yawdoer janrnaeq-eu lafkhoer nawmaf-euq maernmr yawqghaqyawq parjawr-eu le siq laer tsawrhaq khoerghaq-anr aernaeq yaf-euq~le?>>
\p
\v 7 Khoerngae, aqyawfmaf aer-eu, <<Tsawrhaq khoerghaq, nga’maf-euq garkawv hawr-eu nga’maf-euq zawfjir-euq garkawv yawmuiq-aer narhaq tser-awr aer-eu, <Nawmaf-euq aqda daef-a siq~laq? Nawmaf-euq maernmr yawqghaqyawq parjawr-eu le siq~lor?> Khoermirnae, nga’maf khar narhaq-eu lof-aer aerkhof naeq-euq~ma. Aqyawf, nga’maf-anr <Nawmaf-euq aqnyir, sheuqka laqler-awq> laer aerlar taef-a laer nga’maf aqjox-aer siqnya-eu.>>
\p
\v 8 Khoernar-aq, Yurdav, aqyawf-euq aqda Irsaqleqlav-anr heulof-aer aernaeq-euq~mae: <<Zaq heughaq ngaq naeq-aer bioe-awq. Nga’maf hawr-eu nawr khawf, aqdui-euq zaqdeuq khawf, maqya shir-aer yadaef ni, nga’maf tur-awr ir~ma.
\v 9 Ngar, aqnyir ghaq-euq gharduq ngaq-euq mawrdo nae kamq~ma. Nawr, ngaq-euq aqlaf-anr nae cawkhof lar-awq. Aqyawf-anr tiqjeqpaq calar nar-aq, nawr, ngaq-anr khar janrmawf-eu lof-aer bijanr~ma. Ngar, aqyawf-anr nawr jawr-eu gar maq sheuqkhoflaf nar-aq, ngar, li-eu maqbawni laeqbymr khoer-anr tawv~ma.
\v 10 Heulof-aer nyinaq nyinaq-aer maqjawr lawnmr-aq, nymq-mr keuvkeuv-aer-aq, nga’maf nyiq dov tiqdov ir-awr ghofkeuv lar-euq dur.>>
\p
\v 11 Khoerngae, aqyawf maf-euq aqda Irsaqleqlav, aqyawf maf-anr heulof-aer aernaeq-euq~mae: <<Khoerlof-aer ngeur nar-aq, heulof-aer janr-awq. Aqdui-euq mirkhanq-anr jav-eu arpoeq khav-eu mrmyawq deuq, dawvanr-eu jeq-anr shardawv-awr, tsawrhaq khoerghaq-anr lafsawq lof-aer bifnaeq-ir-awq: tsir yawsaw jeq uicuiv, byaq byaquir uicuiv, yawsaw ardziq, murlaq, pirtavcirov nuivpanq hawr-eu aqlaqmoq nuivpanq.
\v 12 Pyur khawf, nyiq myav byanni nawmaf-euq aqlaf nae yurghae-awr, nawmaf-euq paerzeur maeqkhaeq-anr dawvanrkhof taq-euq pyur khoerdeuq khawf nawq-euq aqlaf nae yurkhof ghae-awq. Aqyawfmaf lavlaeq-awr dawvanr-euq baw-mr.
\v 13 Nawmaf-euq aqnyir-anr khawf sheuq-awr, tur-awr nae tsawrhaq khoerghaq jawr-eu gar ghofkhof-ir-awq.
\v 14 Tsawrhaq khoerghaq-euq maeqshi, Baoq huiq-eu Miqyaer, nawmaf-anr ghawqshaq gaqnaeq laf-awr, Beqyaqmiq hawr-eu nawmaf-euq maernmr khoerghaq-anr pyaeqnaeq~luf-ur. Ngaq-euq zaqdeuq yabi byovjir nga laer ngeur nar-aq khawf yabi byovjir-eu~ngar-a.>>
\p
\v 15 Khoerngae, tsawrhaq khoerdeuq, lafsawq khoer yur-awr, pyur khawf, nyiq myav byanni aqyawf maf-euq aqlaf-anr yur-awr, Beqyaqmiq-anr sheuq-awr, Irjirtuv mirkhanq-anr irka ghae-awr, Yorsaev-euq maeqshi yawfler-euq~mae.
\s1 Yorsaev, Beqyaqmiq-anr Dzoer-euq
\p
\v 16 Yorsaev, Beqyaqmiq khawf aqyawfmaf naeq-aer oe-euq gar ya’mawr ngae, aqyawf-euq nymr-anr hawpir-eu ghaq-anr aernaeq-eu, <<Tsawrhaq heudeuq, irkanr-euq lafkhoer sheuqur ghae-awq. Nan’ghanr paw, aqyawfmaf, ngaq naeq-aer dzaqtaf dawrtaf lar-eu mirnae, jeqzaq saef-awr dzaqbyawr lavdawv taq-awq.>>
\v 17 Khoernar-aq, tsawrhaq khoerghaq, Yorsaev nae khaer-euq lof-aer janr-awr, aqyawfmaf, Yorsaev-euq nymr-anr sheuqghae-euq~mae.
\p
\v 18 Khoerngae, aqyawfmaf, Yorsaev-euq nymr-anr bi sheuqghae-euq mirnae guv-eu lafkhoer aer-eu, <<Heu-aq, yawbae pov, aqdui maernmr-euq paerzeur deuq-euq lafkhoer, par dawvanrkhof taq-euq pyur khoerdeuq-euq baqda nae, aqdui maf-anr heugar sheuqlaf-euq jeq~ngar-a. Khoernar-aq, aqdui maf-anr iqbax taq-awr, nyaef-awr, aqdui maf-anr khawf aqyawf-euq zaqkhav bigeuf-eu uqtaf, aqdui-euq manqtanqlav heudeuq tsanrgeuf-eu laer ghae-eu jeq~ngar-a.>>
\p
\v 19 Khoermirnae, aqyawfmaf, Yorsaev-euq nymr ghovkhaeq-euq dawqpae lekeuv ngae, aqyawfmaf, Yorsaev-euq nymr-anr hawpir-eu ghaq jawr-eu gar le-awr ngaeqcawq-euq~mae.
\v 20 Aqyawfmaf heulof-aer aer-eu~mae: <<Yawsanr-or, nga’maf dzeurlaf ngae yawbae pov oe-euq khawf, aqdir dzaqdzaq dawrdawr zeurdzaq le-euq~ma.
\v 21 Aerkhawf, nga’maf, yafduq-anr lekeuv-awr, nga’maf-euq paerzeur-anr puirhaw ngae, aqyawf ghaq aqyawf-euq paerzeur maeqkhaeq-anr pyur anr-eu gar ya’mawr-euq~ma. Pyur khoer maqteq-ir ni dawqtawvluf anr-eu~mae. Heupov, nga’maf, pyur khoerdeuq yurkhof lef-euq~ma.
\v 22 Khoeruqtaf, dzaqdzaq dawrdawr zeur-eu gharduq pyur yawqdeuqyawq khawf, aqlaf-anr yur-awr oeka-euq~ma. Nga’maf-euq pyur khoerdeuq, nga’maf-euq paerzeur-anr aqsur ghaq nae dawvanr-euq laer nga’maf maqsiq.>>
\p
\v 23 Khoerngae, hawpir-eu khoerghaq aer-eu, <<Nawmaf nuisar ofluf-ur, taqguv. Nawmaf-euq Miqyaer hawr-eu nawmaf-euq aqda-euq Miqyaer nae, nawmaf-euq paerzeur-euq lafkhoer myawqganq khoerdeuq dawvanr naeqlaf-euq~ngar-a. Ngar, nawmaf-euq pyur zajir-euq~ma.>> Khoernar-aq, tsawrhaq khoerghaq, Surmoq-anr aqyawfmaf jawr-eu gar sheuqdov lef-euq~mae.
\p
\v 24 Khoernar-aq, tsawrhaq khoerghaq, aqyawf maf-anr Yorsaev-euq nymr-euq lafkhoer sheuqur ghae-euq~mae. Khoernar-aq, aqyawf, aqyawf maf-anr ircuf ciqnaeq-awr, aqkuir bidzuif-euq~mae. Aqyawf, aqyawf maf-euq manqtanqlav-anr dzar bidzaq-euq~mae.
\v 25 Khoernar-aq, nan’ghanr paw Yorsaev ghoflar ngae bif-eu gharduq aqyawfmaf, lafsawq deuq laeqhmq taq-euq~mae. Aqjeq mirnae aernar-aq, aqyawfmaf khoergar, Yorsaev naeq-aer ya dzaqtaf ya dawrtaf mae laer ya gaqtaq-euq~mae.
\p
\v 26 Khoernar-aq, Yorsaev irkanr ghofkeuvlar ngae aqyawfmaf, nymr-euq lafkhoer paw, Yorsaev jawr-eu gar aqyawf maf-euq aqlaf-anr anr-eu lafsawq yurlaf-awr, mirtsa keuvni awbyav-euq~mae.
\v 27 Khoerngae, Yorsaev, aqyawf maf-anr yawmuiq jawrsar dov-eu garkawv narhaq-awr aer-eu, <<Nawmaf yawbae aerkeuv-eu, mawq-ir-euq aqda khoerghaq jawrsar dov-awr, aqyawf, nymq-mr keuvni daefluf-a siq~laq?>>
\p
\v 28 Khoerngae, aqyawfmaf aerkhof naeq-eu, <<Nawq-euq kuirlaf pyeuf-eu nga’maf-euq aqda-aq, nymq-mr keuvni daefluf-awr, jawrsar khawf dovluf~mae.>> Khoerlof-aer aerghaq ngae, aqyawfmaf awbyav ghae-awr uqduq tanq-euq~mae.
\p
\v 29 Khoerngae, Yorsaev, uqduq bafdir-awr, tiqma bawzaq, aqyawf-euq aqnyir Beqyaqmiq-anr ya’mawr ngae aer-eu, <<Heughaq-aq, nawmaf nae ngaq-anr aqnyir nyirsaq ghaq-a laer aernaeq laf-euq khoerghaq mae~laq?>> Khoernar-aq, aqyawf aer-eu, <<Ngaqli-or, Miqyaer, nawq-anr guiqlanq yawdzanr bif~luf-ur.>>
\v 30 Khoerngae, Yorsaev, aqyawf-euq maernmr-anr ghawqshaq gaq-eu, nuima-anr nyaeflar-eu mirnae yawkawr-aer irdov-awr ngoerduq pov-ir-euq~mae. Khoerngae, aqyawf-euq kuvlawv-anr urler-awr, khoergar ngoer-euq~mae.
\v 31 Khoernar-aq, aqyawf, myavduf pufshawr-awr par dovle ngae, yawqhar yawqha dzanqtaeq-awr aer-eu, <<Dzaqdzaq dawrdawr ciqdov lef-awq.>>
\p
\v 32 Khoerngae, Yorsaev-euq gharduq taef-aer hawqje tiq je, aqha maernmr-euq gharduq aqyawfmaf taef-aer hawqje tiq je hawr-eu Irjirtuv tsawrhaq deuq-euq gharduq taef-aer hawqje tiq je laer bi shardanr-euq~mae. Aqjeq mirnae aernar-aq, Irjirtuv tsawrhaq-aq, Heqbyaer tsawrhaq naeq-aer maq dzaqtaf maq dawrtaf-a. Heu-aq, Irjirtuv tsawrhaq-euq gharduq nuidav davlar paq-aer ghae-eu jeq pyeuf-eu~mae.
\v 33 Khoerngae, aqha maernmr-anr Yorsaev jawr-eu paw maeqshiq pyawr-awr nae, maeqhuq maeqnanq baw-euq gar-anr tsaqni, huqbaw ghaq-anr nae aqnyir nyirsaq ghaq-anr keuvni, arcaev-aer bi nuirbaw taq-euq~mae. Aqha maernmr zanqler-eu lafkhoer tiqghaq tirghaq hawcawq luf-eu~mae.
\v 34 Khoernar-aq, Yorsaev-euq maeqshi jav-eu dzardeuq-anr nae, aqyawf maf-anr bi sha’naeq-euq~mae. Beqyaqmiq ghaq-anr-aq, dawqtawv luf-euq myavmaqtser ngaq myav dzaeq-eu~mae. Aqyawfmaf dawrtaf-awr Yorsaev naeq-aer lurgha caergha-euq~mae.
\c 44
\s1 Yorsaev-euq Maernmr Deuq-anr Nyaef-euq
\p
\v 1 Khoernar-aq, Yorsaev, aqyawf-euq nymr-anr hawpir-eu ghaq-anr dawq bif-awr aer-eu, <<Tsawrhaq heudeuq-euq paerzeur-euq lafkhoer, aqyawfmaf khar tawqcoer-eu myavni dzaqdzaq dawrdawr shardawvbyan naeq-awr, aqyawf ghaq aqyawf-euq pyurdeuq khawf paerzeur-euq maeqkhaeq-anr dawvanrkhof naeq-awq.
\v 2 Khoeruqtaf, ngaq-euq khmqmaq, pyur khmqmaq khoer, aqnyir nyirsaq ghaq-euq paerzeur-euq maeqkhaeq-anr, aqyawf nae caer-euq arpoeq biflaf-euq pyur naeq-aer dawvanr taq-awq.>> Khoerngae, aqyawf, Yorsaev nae khar aernaeq-euq lof-aer mr-euq~mae.
\v 3 Khoernar-aq, mq byalar-euq naeq-aer, aqyawfmaf, aqyawf maf-euq manqtanqlav deuq tae-awr bi ghofler-euq~mae.
\v 4 Aerkhawf, aqyawfmaf, meuq-anr nae dov-ir-awr ghawqmanr ni maq irkaq-euq minav-aer, Yorsaev, aqyawf-euq nymr-anr hawpir-eu ghaq-anr heulof-aer aernaeq-euq~mae: <<Tur-awr, tsawrhaq khoerdeuq-euq maeqnan cantae ghae-awr, aqyawf maf-anr taemir-euq nar-aq heulof-aer aernaeq-awq, <Yawmuiq janrnaeq-euq gar, aqjeq mirnae yawdoer janrkhof naeqlaf-eu~le?
\v 5 Khmqmaq khoer, ngaq-euq sanqpaq dawr-awr, ja’maw maw-eu gar zmq-eu khmqmaq maqngeur-a~lor? Nawmaf-aq, zawr doer-eu jeq mr-euq~nga.> >>
\p
\v 6 Tsawrhaq khoerghaq, aqyawf maf-anr taemir ngae, aqyawf, aqyawf maf-anr dawq heudeuq ngaeqnaeq-euq~mae.
\v 7 Aqyawfmaf, aqyawf-anr heulof-aer aernaeq-eu~mae: <<Yawsanr-or, nawr aqjeq mirnae teulof-aer aer-eu~le? Nawq-euq kuirlaf pyeuf-eu nga’maf tiqjeq ghaenae-iq teulof-aer ghae-eu jeq maqmr.
\v 8 Hawsher-eq, dzeurlaf ngae pov, nga’maf-euq paerzeur-euq maeqkhaeq-anr ya’mawr-euq pyur khoerdeuq khawf, Kaqnaq mirtsaq-anr nae nawmaf-anr bifkhof le-euq~ma. Nga’maf, nawq-euq sanqpaq-euq nymr-euq lafkhoer jav-eu pyur maqngeur nar-aq, shuir aqjeq ghae-eu parkhoeq-eu?
\v 9 Nawq-euq kuirlaf aqgeu ghaq-anr maqkaq, khmqmaq khoerkhmq bi povmawr-euq nar-aq, khoerghaq-anr bi diqsaef~ma. Khoeruqtaf, nga’maf khawf, ngaq-euq yawsanr-euq zaqkhav geuf~ma.>>
\p
\v 10 Khoerngae, tsawrhaq khoerghaq aer-eu, <<Tox-aer mar-iq, nawmaf nae dawq ngaeqtaq-euq lof-aer bijav-awq. Aerkhawf, khmqmaq khoerkhmq bi povmawr-euq khoerghaq taef-aer, ngaq-euq zaqkhav geufyaf-awr, nawmaf nuideuq-aq yawlaeq maqanr-ar.>>
\v 11 Khoernar-aq, aqyawfmaf yawqghaq navluf, paerzeur, mirtsa yawkawr-aer bafka-awr, aqyawf ghaq aqyawf paerzeur puir-euq~mae.
\v 12 Khoerngae, aqyawf, aqyuif yuifsaq ghaq-anr nae danqbae-awr, aqnyir nyirsaq ghaq-anr povkeuv ngae, khmqmaq khoerkhmq, Beqyaqmiq-euq paerzeur-anr povmawr-euq~mae.
\v 13 Khoerngae, aqyawfmaf, yawqha-euq maeqtsoeq gheupyaq-euq~mae. Khoernar-aq, yawqha-euq manqtanqlav khavdaq bafdav-awr, meuqpaw par ghof-ir-euq~mae.
\p
\v 14 Yurdav hawr-eu aqyawf-euq maernmr, Yorsaev-euq nymr-anr oekeuv ngae, Yorsaev irkanr jawrluf-a~siq. Aqyawfmaf, Yorsaev-euq maeqshi, mirtsa gabyav ghae-euq~mae.
\v 15 Khoerngae, Yorsaev, aqyawf maf-anr aernaeq-eu, <<Nawmaf aqjeq mr-euq~le? Ngar lof-aer ghae-eu tsawrhaq-aq, ja’maw mawnya-a laer nawmaf maq siqnya-eu le~lor?>>
\p
\v 16 Khoerngae, Yurdav aer-eu, <<Nga’maf-euq sanqpaq-anr aqjeq aerkhof nmr-mq? Nga’maf aqjeq parngaeq nya-eu? Nga’maf, maqlaeq laer aqjox-aer bi dovlar nmr-mq? Miqyaer nae nawq-euq kuirlaf-euq yawlaeq yawca povmawr-euq~ngar-a. Haeq, nga’maf, sanqpaq-euq zaqkhav, nga’maf hawr-eu khmqmaq bi povmawr-euq ghaq heugar jawrluf~ma.>>
\p
\v 17 Khoerngae, Yorsaev aer-eu, <<Ngar, nawmaf-anr tiqjeq ghaenae-iq teulof-aer maq janrnaeq. Aqyawf-euq aqlaf-euq lafkhoer khmqmaq bi povmawr-euq ghaq taef-aer, ngaq-euq zaqkhav bi geufyaf~ma. Nawmaf deuq-aq, nawmaf-euq aqda jawr-eu gar yawmuiq-aer ghofdav ler-awq.>>
\s1 Beqyaqmiq-euq Gharduq Tanqshar-euq
\p
\v 18 Khoerngae, Yurdav, Yorsaev-euq dawqpae le-awr heulof-aer aer-eu~mae: <<Ngaq-euq sanqpaq-or, ngaq-euq sanqpaq-euq maeqshi, nawq-euq kuirlaf-anr heumyav dawq bingaeq naeqlaf sher-eq. Khoeruqtaf, nawr, nawq-euq kuirlaf-anr nuima taqpaer naeqlaf law. Aqjeq mirnae aernar-aq, nawr-aq, Paqlawr lof-aer dur-eu~mae.
\v 19 Dzeurlaf ngae, <Nawmaf, aqda maqngeur nar-aq, maernmr jawrle siq~laq?> laer ngaq-euq sanqpaq, nawq-euq kuirlaf deuq-anr narhaq haw-euq~mae.
\p
\v 20 <<Khoerngae, nga’maf, nga’maf-euq sanqpaq-anr heulof-aer aerkhof naeq-euq~ma, <Nga’maf, mawq-ir-euq aqda jawr~ma. Khoeruqtaf, aqyawf mawqle-euq gar hawr-eu daefle-euq zaq yawnyir tiq ghaq jawr~ma. Aqyawf-euq ardov-aq shirdzeur-awr, aqyawf naeq-aer tiqma bawzaq-aq, aqyawf tiq ghaq dzerlar-euq taef~mae. Khoermirnae, aqyawf-euq aqda, aqyawf-anr gaq duidui-eu~mae.>
\p
\v 21 <<Khoernar-aq, nawr, nawq-euq kuirlaf deuq-anr aer-eu, <Ngar, ngaq-euq myavnuiv nae aqyawf-anr ya’mawrni, aqyawf-anr ngar jawr-eu gar sheuqka lef-awq.>
\p
\v 22 <<Khoerngae, nga’maf, ngaq-euq sanqpaq-anr heulof-aer aernaeq-euq ma: <Zaq khoerghaq, aqyawf-euq aqda-anr nae maqghawq-ir~nya-a. Aqjeq mirnae aernar-aq, aqyawf, aqyawf-euq aqda-anr nae ghawq-ir nar-aq, aqyawf-euq aqda shir~taef-a.>
\p
\v 23 <<Khoerngae, nawr, nawq-euq kuirlaf deuq-anr aer-eu, <Nawmaf-euq aqnyir nyirsaq ghaq, nawmaf naeq-aer maq oeka nar-aq, nawmaf, ngaq-euq myavpyawq maqpar ya’mawr-ar.>
\p
\v 24 <<Khoermirnae, nga’maf, nawq-euq kuirlaf, ngaq-euq aqda jawr-eu gar ghofdav ler ngae, ngaq-euq sanqpaq-euq dawqdeuq, aqyawf-anr dzawrnaeq-euq~ma.
\v 25 Khoernar-aq, nga’maf-euq aqda aer-eu, <Ghof-ir-awr, aqdui-euq gharduq dzaqdzaq dawrdawr uicuiv parzeur laq-ir-awq.>
\p
\v 26 <<Aerkhawf, nga’maf heulof-aer aernaeq-euq~ma, <Nga’maf taef-aer maqir~nya-a. Nga’maf-euq aqnyir nyirsaq ghaq nga’maf naeq-aer bi ir nar-aq, nga’maf ir~ma. Aqjeq mirnae aernar-aq, aqnyir nyirsaq ghaq, nga’maf naeq-aer maqir nar-aq, nga’maf, tsawrhaq khoerghaq-euq myavpyawq maq mawrler~nya-a.>
\p
\v 27 <<Khoerngae, nawq-euq kuirlaf, ngaqda, nga’maf-anr aer-eu, <Ngaq-euq miqzaq, ngaq-anr zaq nyiq ghaq bawnaeq laf-euq taef mae laer nawmaf siqnya-eu~mae.
\v 28 Khoernar-aq, tiq ghaq-aq, ngar jawr-eu gar nae dov-ir-awr, <<Aqyawf-aq, aqdir bi gheupav bi gheushav jir-euq ngar-a>> laer ngar aer-euq tafnar-aq, nymq-mr keuvni ngar, aqyawf-anr maqya mawr-aq~siq.
\v 29 Heughaq-anr khawf, nawmaf, ngar jawr-eu gar nae par sheuqghawq-awr, maqmuiq-eu tiqjeqpaq aqyawf-euq khoertav keuvle nar-aq, nawmaf, uqduq pyurlar-euq ngaq-anr, ghawqshaq-aer shir-eu mirkhanq-anr sheuqka ghae-eu laer~ngar-a.>
\p
\v 30 <<Khoermirnae, ngar, nawq-euq kuirlaf ngaqda jawr-eu gar ghofler ngae, zaq khoerghaq, nga’maf naeq-aer maqjawr nar-aq, aqyawf-euq daefzir-aq, aqyawf-euq zaq khoerghaq-euq daefzir naeq-aer kafdzanq taq-euq mirnae,
\v 31 zaq heughaq, nga’maf naeq-aer maqjawr~nga~laer, aqyawf ya’mawr ngae, aqyawf shir~taef-a. Khoermirnae, nawq-euq kuirlaf deuq, nawq-euq kuirlaf, nga’maf-euq aqda-anr uqduq pyurlar-euq gar, nuinoeq shaq-eu lafkhoer shir-eu mirkhanq-anr sheuqka ghae-eu laer~ngar-a.
\v 32 Nawq-euq kuirlaf pyeuf-eu ngar, zaq heughaq-euq gharduq, ngaqda-anr ngar kamqtaq-euq~ma, <Ngar, aqyawf-anr nawr jawr-eu gar maq sheuqkhoflaf nar-aq, ngar, li-eu maqbawni laeqbymr khoer-anr tawv~ma.>
\v 33 Khoermirnae, nymq-mr nawq-euq kuirlaf-anr zaq heughaq-euq danzar bijawr-awr, ngaq-euq sanqpaq-euq zaqkhav bigeuf naeqlaf-awq. Zaq heughaq-anr-aq, aqyawf-euq ardov deuq naeq-aer bi ghofdav ler-awq.
\v 34 Aqjeq mirnae aernar-aq, zaq heughaq, ngaq naeq-aer maq ghofler nar-aq, ngar, ngaqda jawr-eu gar aqjox-aer ghofler-eu? Khoerlof-aer ghofler nar-aq, ngar, ngaqda-euq khoertav yawdoer jeq keuvle-eu gar ya’mawr-eu paq laer guv~mir-a.>>
\c 45
\s1 Yorsaev Ma Laer Aerdov-euq
\p
\v 1 Khoerngae, Yorsaev, yawqhar yawqha maq dzanqtaeq coerni pyeuflar-awr, aqyawf-euq dawqpae yawfluf-eu tsawrhaq dawqtawv luf-euq maeqshi aer-eu, <<Yawqghaq navluf, ngar jawr-eu gar nae irdov jir-awq!>> Khoermirnae, Yorsaev, aqyawf-euq maernmr deuq-anr, aqyawf aqsur ghaq le laer bisiq ngae, aqyawf naeq-aer aqcawq tiqghaq-iq maq yawfluf-a.
\v 2 Khoerngae, aqyawf tersar yawkhav-aer ngoer-eu mirnae, Irjirtuv tsawrhaq deuq gaq-awr, Paqlawr-euq nymr-anr keuvni gaq keuvler-euq~mae.
\p
\v 3 Khoernar-aq, Yorsaev, aqyawf-euq maernmr deuq-anr aernaeq-eu, <<Ngar-aq, Yorsaev~ma. Ngaqda daefluf-a siq~laq?>> Khoerngae, aqyawf-euq maernmr deuq, aqyawf-euq maeqshi tsovler taq-awr tsawqguv-ir-euq mirnae, tiqghaq-iq dawq maq ngaeqkhof~nya-a.
\v 4 Khoerngae, Yorsaev, aqyawf-euq maernmr deuq-anr, <<Ngaq-euq dawqpae jivlar-awq>> laer aernaeq ngae, aqyawfmaf jivpae ler-euq~mae.
\p Khoernar-aq, Yorsaev heulof-aer aer-eu~mae: <<Ngar-aq, nawmaf nae Irjirtuv mirkhanq-anr anqdzaq byov-euq, nawmaf-euq aqnyir Yorsaev~ma.
\v 5 Nawmaf, ngaq-anr heugar anqdzaq ghaelef-euq mirnae nuima taqcawv, yawqhar yawqha khawf nuima taqpaer. Aqjeq mirnae aernar-aq, daefzir bibuq-ir-eu gharduq, nawmaf-euq maeqhu, ngaq-anr heugar bioe-euq ghaq-aq Miqyaer~mae.
\v 6 Mirtsaq-euq khoertav maef-awr shuf-eu jeq keuvle-euq tsuifnuivkhof nyiq khof taef-a~siq. Heu tafnar-aq, daeyar maqya tsaeqdzaq-aer, caer maqya yaeqdzaq ni, maef-awr shuf-eu arkhof ngaq khof jav-a~siq.
\v 7 Khoermirnae, Miqyaer, ngaq-anr nawmaf-euq maeqhu khaerghae lef-euq heu-aq, mirtsaq-euq khoertav nawmaf-euq gharduq tsawrhaq uicuiv bi dzerlar-awr, nawmaf-euq daefzir huiq duidui-eu kakhof-eu jeq nae bibuq-ir-eu gharduq~mae.
\v 8 Teumirnae, ngaq-anr heugar bioe-euq ghaq-aq, nawmaf maqngeur-a, Miqyaer~mae. Miqyaer nae ngaq-anr Paqlawr-euq aqda bigeuf naeqlaf-awr, aqyawf-euq nymr dawqtawv luf-euq sanqpaq bigeuf naeqlaf-euq uqtaf, Irjirtuv mirkhanq dawqtawv luf-anr dzoeq-eu ghaq bigeuf naeqlaf-euq~mae.
\p
\v 9 <<Nawmaf, ngaqda jawr-eu gar yawkawr-aer ghofler-awr, aqyawf-anr heulof-aer aernaeq ler-awq, <Nawq-euq zaqyo Yorsaev heulof-aer tsafanr laf-euq~mae: <<Miqyaer, ngaq-anr Irjirtuv mirkhanq dawqtawv luf-euq sanqpaq bigeuf naeqlaf-euq~mae. Maq nyinaq-aer ngar jawr-eu gar oeka-awq.
\v 10 Nawr, Goqsheq mirtsaq-anr yajawr~taef-a. Nawr, ngaq-euq dawqpae jawrnya~taef-a. Nawr hawr-eu nawq-euq zaqdeuq, nawq-euq oeqpaq oeqma deuq, nawq-euq yawrmaf deuq hawr-eu nawq-euq mawrner mawrmaf deuq, nawr kharjav-eu jeq dawqtawv luf-euq gharduq jawrzar javlof-eu~mae.
\v 11 Khoergar, ngar, nawq-anr hawsav naeq~ma. Maqngeur nar-aq, maef-awr shuf-eu ngaq khof pardzer-eu mirnae, nawr hawr-eu nawq-euq nymrkhanqzaq khawf, nawr kharjawr kharjav-eu jeq khawf, shaq-ir byov-ir-eu baw-mr.>> >
\p
\v 12 <<Hawsher-eq, nawmaf-euq myavnuiv hawr-eu ngaq-euq aqnyir Beqyaqmiq-euq myavnuiv khawf, ngaq-euq khaqmae nae nawmaf-anr ngaeqnaeq-eu gar ya’mawr-euq~mae.
\v 13 Khoermirnae, ngar, Irjirtuv mirkhanq-euq lafkhoer yawshaef khanqsaer arnavni jav-eu garkawv hawr-eu nawmaf nae kharya siq kharya mawr-euq garkawv dawqtawvluf, ngaqda-anr dzawrnaeq ler-awq. Khoernar-aq, nawmaf, ngaqda-anr heugar yawkawr-aer sheuqka lef-awq.>>
\p
\v 14 Khoernar-aq, Yorsaev, aqyawf-euq aqnyir Beqyaqmiq-euq kawqlanr-anr byarcuf-awr ngoer-euq~mae. Beqyaqmiq khawf, Yorsaev-euq kawqlanr-anr khawqdar-awr ngoer-euq~mae.
\v 15 Khoeruqtaf, Yorsaev, aqyawf-euq maernmr yawqghaq navluf-anr maeqsaw sawnaeq-awr, aqyawf maf-anr byarcuf-awr ngoer-euq~mae. Khoernar-aq, aqha maernmr, aqyawf naeq-aer dawqja jacawq-euq~mae.
\p
\v 16 Khoerngae, aqcawq, <<Yorsaev-euq maernmr deuq oe-euq>> garkawv ja-eu gar, Paqlawr-euq nymr-anr gaqkeuv ler-awr, Paqlawr hawr-eu aqyawf-euq kuirlaf deuq nuikhanr shir-eu~mae.
\p
\v 17 Khoerngae, Paqlawr, Yorsaev-anr aernaeq-eu, <<Nawq-euq maernmr deuq-anr heulof-aer aernaeq-awq, <Heulof-aer janr-awq: Jeqzaq deuq-anr khavdaq kafdav-awr dov-ir-awr, Kaqnaq mirkhanq-anr le-awq.
\v 18 Khoernar-aq, nawmaf-euq aqda hawr-eu nawmaf-euq nymrkhanqzaq deuq-anr sheuq-awr, heugar ngar jawr-eu gar oe-awq. Ngar, nawmaf-anr Irjirtuv mirkhanq-anr nae mirtsaq kharmuiq-eu tsanr bifnaeq~ma. Khoernar-aq, nawmaf, mirtsaq-euq mirtsur yadzaq~taef-a.
\v 19 Heulof-aer mr laer ngar, nawmaf-anr dawq bif-eu~ma. Nawmaf-euq zaqdeuq, nawmaf-euq miqzaq deuq-euq gharduq, Irjirtuv mirkhanq-euq lavlawq deuq taelef-awq. Nawmaf-euq aqda sheuqlaq ler-awr ghofle-awq.
\v 20 Nawmaf-euq mrmyawq deuq-anr ghawqcawx cawv-aer taqghae. Aqjeq mirnae aernar-aq, nawmaf, Irjirtuv mirkhanq-euq dawqtawv luf-euq lafkhoer jav-eu yawmuiq jeq za~taef-a.> >>
\p
\v 21 Khoerngae, Irsaqleqlav-euq zaqyo deuq khoerlof-aer mrcaw-euq~mae. Paqlawr nae dawq bif-euq lof-aer, Yorsaev, aqyawf maf-anr lavlawq hawr-eu garpaer-anr dzaq-eu dzaqdzaq dawrdawr deuq bifnaeq-euq~mae.
\v 22 Khoernar-aq, Yorsaev, aqyawfmaf yawqghaq navluf-anr tiq ghaq-anr maeqtsoeq tiq shaev bifnaeq-euq~mae. Aerkhawf, Beqyaqmiq ghaq-anr-aq, pyurkhor 300 khor hawr-eu maeqtsoeq ngaq shaev bifnaeq-euq~mae.
\v 23 Khoeruqtaf, aqyawf-euq aqda-euq gharduq khawf, heudeuq bifnaeq lef-euq~mae: Irjirtuv-euq lafkhoer jav-eu muiq duidui-eu myawqdeuq tawqluf-eu manqtanqlav 10 mawr hawr-eu aqyawf-euq aqda, garpaer-anr bidzaq-eu gharduq caer, kaqmur hawr-eu dzaqdzaq dawrdawr tawqluf-eu manqtanqlav aqma 10 mawr.
\v 24 Khoerngae, Yorsaev, aqyawf-euq maernmr deuq-anr bi ghofler-eu~laer, aqyawfmaf dov-ir luf ngae, aqyawf, aqyawf maf-anr aernaeq-eu, <<Hawsher-eq, nawmaf garpaer-anr canluf ngae, nuima maqsar-eu jeq maqbi dovlarni yanr~de-eq.>>
\p
\v 25 Khoernar-aq, aqyawfmaf, Irjirtuv-anr nae ghofdav ler-awr, aqyawf maf-euq aqda Yaqkov jawr-eu Kaqnaq mirtsaq-anr ghofur ler-euq~mae.
\v 26 Khoerngae, aqyawfmaf, Yaqkov-anr aernaeq-euq, <<Yorsaev daefluf-eu nga~siq. Aqyawf, Irjirtuv mirkhanq khanqlan ni-anr dzoeqluf-eu ghaq geufluf~nga.>> Khoerngae, Yaqkov-euq nuima tsov laer le-euq~mae. Aqjeq mirnae aernar-aq, aqyawf, aqyawf maf-anr maqjan coer-a.
\v 27 Aerkhawf, Yorsaev nae kharaer-euq garkawv, aqyawfmaf, aqyawf-anr dzawrnaeq jir-awr, aqyawf-anr bi tawqghae-eu gharduq, aqyawf, Yorsaev nae bi taelaf-euq lavlawq deuq-anr ya’mawr ngae, aqyawf maf-euq aqda Yaqkov-euq nuima par noeqzor lar-euq~mae.
\p
\v 28 Khoerngae, Irsaqleqlav aer-eu, <<Ghaq ngar-a ghaq. Ngaq-euq zaqyo Yorsaev daefluf-eu nga~siq. Ngar zir maqjir-euq minav-aer aqyawf jawr-eu gar ir-awr, aqyawf-anr hawmawr-ir~ma.>>
\c 46
\s1 Yaqkov, Irjirtuv-anr Jawr-ir-euq
\p
\v 1 Khoerngae, Irsaqleqlav, aqyawf kharjawr kharjav-eu jeq dawqtawvluf lavdawv-awr, garma dov-ir-awr Beqlarsheqba-anr irkeuv ngae, aqyawf-euq aqda Irtsav-euq Miqyaer-anr lawr-eu jeq lawrnaeq-euq~mae.
\v 2 Uqcif keuvle ngae, Irsaqleqlav-anr mawrle-euq lafkhoer Miqyaer, aqyawf-anr ngaeqcawq le-awr aer-eu, <<Yaqkov-or, Yaqkov.>>
\p Khoerngae, aqyawf aer-eu, <<Ngar heugar jawr~ma.>>
\p
\v 3 Khoernar-aq, Miqyaer heulof-aer aer-eu~mae: <<Ngar-aq, nawqda-euq Miqyaer pyeuf-eu Miqyaer~ma. Maq guvni Irjirtuv-anr irka-awq. Aqjeq mirnae aernar-aq, khoergar, ngar, nawq-anr huiq-eu tsawrjeuq bi pyeuflar~ma.
\v 4 Ngar, nawq naeq-aer Irjirtuv-anr irka-euq nar-aq, ngar, nawq-anr aqdir par sheuqkhoflaf~ma. Yorsaev, aqyawf-euq aqlaf nae nawq-euq myavnuiv-anr khawvkaq naeqlaf~taef-a.>>
\p
\v 5 Khoernar-aq, Yaqkov, Beqlarsheqba-anr nae turdov-ir-euq~mae. Irsaqleqlav-euq zaqyo deuq nae, aqyawf maf-euq aqda Yaqkov, aqyawf maf-euq zaqdeuq hawr-eu aqyawf maf-euq miqzaq deuq-anr, Paqlawr nae bitawq laqlar-euq lavlawq-anr ciqdziq naeq-euq~mae.
\v 6 Khoernar-aq, Kaqnaq mirtsaq-anr jawr ngae lavuiq-euq, aqyawf maf-euq pyurshuir myawqganq yur-awr aqyawf maf-euq jeqzaq deuq tae-awr, Irjirtuv-anr irghae-euq~mae. Yaqkov-euq zaqdeuq uvdeuq dawqtawvluf, aqyawf naeq-aer ir-euq~mae.
\v 7 Aqyawf-euq zaqyo deuq, oeqpaq deuq, aqyawf-euq zaqmiq deuq, oeqma deuq hawr-eu aqyawf-euq zaqdeuq uvdeuq dawqtawvluf, aqyawf naeq-aer Irjirtuv-anr sheuqka ghae-euq~mae.
\p
\v 8 Heudeuq-aq, Yaqkov hawr-eu aqyawf-euq zaqyo deuq, Irjirtuv-anr jawr-ir ngae, Irsaqleqlav-euq zaqdeuq-euq tsawrmyanr~mae:
\li1 Lurbeq-aq, Yaqkov-euq huqbaw zaqyo~mae.
\v 9 Lurbeq-euq zaqyo deuq-aq: Haqnov, Paqluv, Heqzaqloq hawr-eu Karmi~mae.
\li1
\v 10 Surmoq-euq zaqyo deuq-aq: Yeqmeuqlar, Yaqmeq, Orha, Yaqciq, Zorhar hawr-eu Kaqnaqma-euq zaq Sawrluv~mae.
\li1
\v 11 Leqbir-euq zaqyo deuq-aq: Geqlaqshoq, Korha hawr-eu Meqlaqlir~mae.
\li1
\v 12 Yurdav-euq zaqyo deuq-aq: Erlav, Ornaq, Sheqlav, Peqlev hawr-eu Zerlaq~mae. Aerkhawf, Erlav hawr-eu Ornaq-aq, Kaqnaq mirtsaq-anr shiryaf-euq~mae. Perlev-euq zaqyo deuq-aq: Heqzaqloq hawr-eu Haqmurlaq~mae.
\li1
\v 13 Irsaqkaq-euq zaqyo deuq-aq: Torla, Purbaq, Yorbav hawr-eu Shirmyoq~mae.
\li1
\v 14 Zeqbuqlur-euq zaqyo deuq-aq: Seqlev, Erloq hawr-eu Yaqleqlar~mae.
\p
\v 15 Heudeuq-aq, Paqdan Aqlamq-anr jawr ngae Leraq nae Yaqkov-anr, aqyawf-euq aqbur Dirnaq taef-aer maqngeur-eu bawnaeq-euq Leraq-euq zaqdeuq~mae. Yaqkov-euq zaqmiq zaqyo dawqtawvluf 33 ghaq byan-eu~mae.
\li1
\v 16 Gav-euq zaqyo deuq-aq: Zirpoq, Haqgir, Shurniq, Erzaqboq, Erliv, Aqlordiv hawr-eu Aqlerliv~mae.
\li1
\v 17 Aqsher-euq zaqyo deuq-aq: Jirmaqnanq, Irshuqaq, Irsui, Beqliryav hawr-eu aqyawf maf-euq dmrma Seqlar~mae. Beqliryav-euq zaqyo-aq: Heqbeur hawr-eu Maqlaqgeqlar~mae.
\p
\v 18 Heudeuq-aq, Laqbaq nae aqyawf-euq zaqmiq Leraq-anr bifcaw-euq Zirlaqpaq-euq zaqdeuq~mae. Aqyawf nae Yaqkov-anr bawnaeq-euq dawqtawvluf 16 ghaq byan-eu~mae.
\li1
\v 19 Yaqkov-euq miqzaq Laqgeqlar nae baw-euq zaqyo-aq, Yorsaev hawr-eu Beqyaqmiq~mae.
\v 20 Maqnarseq hawr-eu Erpaqleq-aq, Irjirtuv mirtsaq-euq lafkhoer jawr ngae Yorsaev-anr bawnaeq-euq~mae. Oqnav meuq-euq pirma Portiv Peqlar-euq zaqmiq, Aqsernav nae Yorsaev-anr bawnaeq-euq~mae.
\li1
\v 21 Beqyaqmiq-euq zaqyo deuq-aq: Berlaq, Beqceuq, Aqsharbeqlav, Gerlaq, Neqmaq, Erhi, Lorshav, Murpiq, Hurpiq hawr-eu Ardav~mae.
\p
\v 22 Heudeuq-aq, Yaqkov-anr bawnaeq-euq Laqgeqlar-euq zaqdeuq~mae. Dawqtawvluf 14 ghaq byan-eu~mae.
\li1
\v 23 Daq-euq zaqyo-aq, Hurshmr~mae.
\li1
\v 24 Naqtaqlir-euq zaqyo deuq-aq: Yaqzeqlar, Gurniq, Yeqzeur hawr-eu Shirlmq~mae.
\p
\v 25 Heudeuq-aq, Laqbaq nae aqyawf-euq zaqmiq Laqgeqlar-anr bifcaw-euq Birlaqhar-euq zaqdeuq~mae. Aqyawf nae Yaqkov-anr bawnaeq-euq dawqtawvluf shif ghaq byan-eu~mae.
\p
\v 26 Yaqkov-euq keuqma deuq maqsawx-aer, Irjirtuv-anr jawr-ir-euq Yaqkov-euq mawrdo-anr nae daefle-euq, tsawrhaq dawqtawvluf 66 ghaq byan-eu~mae.
\v 27 Irjirtuv-euq lafkhoer Yorsaev khawf, zaqyo nyiq ghaq jawrle-euq~mae. Khoermirnae, Irjirtuv-euq lafkhoer jawrur-ir-euq Yaqkov-euq nymrkhanqzaq dawqtawvluf 70 ghaq byan-eu~mae.
\s1 Yaqkov, Goqsheq-anr Jawr-ir-euq
\p
\v 28 Khoerngae, Yaqkov, Yurdav-anr maeqhu paw Yorsaev jawr-eu gar khaerghae-awr, Goqsheq-anr le-eu garma bi aermaeq-eu laer bi’ir-euq~mae. Khoernar-aq, aqyawfmaf, Goqsheq mirtsaq-anr oekeuv-euq~mae.
\v 29 Khoernar-aq, Yorsaev, aqyawf-euq manq lavlawq laeqhmq-awr, aqyawf-euq aqda Irsaqleqlav-anr tanqpuq ler-eu laer Goqsheq-anr ledav-euq~mae. Yorsaev, aqyawf-euq aqda-anr ya’mawr ngae, aqyawf-euq kawqlanr-anr byarcuf-awr, ghawqmyanr ni ngoer-euq~mae.
\p
\v 30 Khoerngae, Irsaqleqlav, Yorsaev-anr aernaeq-eu, <<Nawr yawdaef daefluf-awr ngar, nawq-euq myavpyawq-anr ya hawmawr-euq mirnae heupov-aq, ngar shirmyav mivcoer~mir-a.>>
\p
\v 31 Khoernar-aq, Yorsaev, aqyawf-euq maernmr deuq hawr-eu aqyawf-euq aqda-euq nymrkhanq zaqdeuq-anr heulof-aer aernaeq-euq~mae: <<Ngar, Paqlawr jawr-eu gar le-awr aernaeqler~ma. Ngar, aqyawf-anr heulof-aer aernaeq~ma, <Kaqnaq mirtsaq-anr jawr-eu ngaq-euq maernmr deuq hawr-eu ngaqda-euq nymrkhanqzaq deuq, ngar jawr-eu gar oekeuv taq-euq~mae.
\v 32 Aqyawf maf-aq, yawr bo-eu tsawrhaq pyeuf-awr, jeqzaq cudzaq-eu tsawrhaq pyeuf-eu~mae. Aqyawf maf-euq yawrmaf deuq, mawrner mawrmaf deuq hawr-eu aqyawfmaf kharjawr kharjav-eu jeq dawqtawvluf yurka lef-euq~mae.>
\p
\v 33 <<Khoermirnae, Paqlawr, nawmaf-anr kur-awr, <Nawmaf aqjeq mrdzaq-eu tsawrhaq~le?> laer narhaqlar nar-aq,
\v 34 nawmaf heulof-aer aerkhof naeq-awq: <Nawq-euq kuirlaf nga’maf hawr-eu nga’maf-euq aqpoeq aqbawr deuq-aq, zaqguq-anr ngae nae nymq-mr keuvni, jeqzaq cudzaq-eu tsawrhaq~ma.> Nawmaf, Goqsheq mirtsaq-anr yajawr ni khoerlof-aer aernaeq-awq. Aqjeq mirnae aernar-aq, Irjirtuv tsawrhaq-aq, yawr bo-eu tsawrhaq deuq-anr hawteq hawdoer-eu~mae.>>
\c 47
\s1 Yorsaev, Paqlawr-anr Dzoerler-euq
\p
\v 1 Khoernar-aq, Yorsaev, Paqlawr jawr-eu gar le-awr dzawrgaq-eu lafkhoer aer-eu, <<Ngaqda hawr-eu ngaq-euq maernmr deuq, aqyawf maf-euq yawrmaf deuq, mawrner mawrmaf deuq hawr-eu kharjawr kharjav-eu jeq dawqtawvluf yur-awr, Kaqnaq mirtsaq-anr nae oeka taq-euq~mae. Nymq-mr, aqyawfmaf, Goqsheq mirtsaq-anr jawrluf-eu~mae.>>
\p
\v 2 Khoernar-aq, Yorsaev, aqyawf-euq maernmr deuq-euq lafkhoer nae, ngaq ghaq tser-awr Paqlawr-euq maeqshi sheuqmawr ler-euq~mae.
\p
\v 3 Khoerngae, Paqlawr, aqha maernmr-anr narhaq-eu, <<Nawmaf aqjeq mrdzaq-eu tsawrhaq~le?>>
\p Khoerngae, aqyawfmaf, Paqlawr-anr aerkhof naeq-eu, <<Nawq-euq kuirlaf nga’maf hawr-eu nga’maf-euq aqpoeq aqbawr deuq-aq, yawr bo-eu tsawrhaq~ma.>>
\v 4 Aqyawfmaf, Paqlawr-anr par aernaeq-eu, <<Kaqnaq mirtsaq-anr maefdui shuf duidui-awr, nawq-euq kuirlaf-euq yawrmaf deuq gavdzaqduq maqjav-eu mirnae, mirkhanq heukhanq-anr jawrnaq mrle-euq~ma. Teumirnae, nawq-euq kuirlaf-anr Goqsheq mirtsaq-anr bijawr naeqlaf-awq.>>
\p
\v 5 Khoerngae, Paqlawr, Yorsaev-anr heulof-aer aernaeq-euq~mae: <<Nawqda hawr-eu nawq-euq maernmr deuq, nawr jawr-eu gar oekeuv taq-euq~ngar-a.
\v 6 Irjirtuv mirkhanq heu, nawq-euq maeqshi javluf~mae. Nawqda hawr-eu nawq-euq maernmr deuq, mirkhanq heukhanq-euq lafkhoer nae muiqdzaeq-eu jawrduq-anr bijawr-awq. Aqyawf maf-anr Goqsheq mirtsaq-anr bijawr-awq. Aqyawf maf-euq lafkhoer, jeqzaq yawmuiq-aer bonya-eu tsawrhaq siqnya nar-aq, ngaq-euq jeqzaq dawqtawv luf-anr bo-eu aqyuif bigeuf-awq.>>
\p
\v 7 Khoernar-aq, Yorsaev, aqyawf-euq aqda Yaqkov-anr Paqlawr-euq maeqshi sheuqmawr lef-awr, Yaqkov, Paqlawr-anr dawq ngaeqghae naeq-euq~mae.
\v 8 Khoerngae, Paqlawr, Yaqkov-anr narhaq-eu, <<Nawr, arkhof armyav khof khawvlar-euq~le?>>
\p
\v 9 Khoerngae, Yaqkov, Paqlawr-anr aernaeq-eu, <<Ngar daefluf canluf-eu arkhof arla dawqtawvluf 130 khof byanlar-euq~ngar-a. Ngaq-euq arkhof arla-aq, nymr-awr doer-eu~mir-a. Ngaq-euq arkhof arla-aq, ngaq-euq aqpoeq aqbawr deuq nae daef-awr can-euq gar maqkeuv~nya.>>
\v 10 Khoernar-aq, Yaqkov, Paqlawr-anr dawq ngaeqghae naeqyaf-awr, Paqlawr-euq maeqshi nae dov-ir-euq~mae.
\p
\v 11 Khoernar-aq, Yorsaev, Paqlawr nae aqyawf-anr dawq bif-euq lof-aer, aqyawf-euq aqda hawr-eu aqyawf-euq maernmr deuq-anr, Irjirtuv mirtsaq-euq lafkhoer nae muiqdzaeq-eu jawrduq pyeuf-eu, Laqmerseq mirtsaq-anr jav-eu paertsanr bifnaeq-euq~mae.
\v 12 Khoerngae, Yorsaev, aqyawf-euq aqda-anr, aqyawf-euq maernmr deuq-anr hawr-eu aqyawf-euq aqda-euq nymrkhanqzaq dawqtawv luf-anr, aqyawf maf-euq zawfjir-euq tsawrhaq-euq nanqmyaq-anr tsaqni, dzaqdzaq dawrdawr hawsav naeq-euq~mae.
\s1 Maef-awr Shuf-eu Aryamq-anr Dzoeqdzaq Mr-euq
\p
\v 13 Khoerngae yamq-anr, maef-awr shuf-eu jeq ardzaeq-aer khavlar-euq mirnae, mirtsaq-euq khoertav dzaqdzaq dawrdawr maqjav-a. Maef-awr shuf-eu jeq baqda nae, Irjirtuv mirtsaq hawr-eu Kaqnaq mirtsaq, ghaq juqlarjir taq-euq~mae.
\v 14 Khoerngae, Yorsaev, Irjirtuv mirtsaq hawr-eu Kaqnaq mirtsaq-anr jav-eu pyur dawqtawvluf, caer-euq arpoeq yuruiq-awr, Paqlawr-euq nymr-euq lafkhoer jeqhmq taq-euq~mae.
\p
\v 15 Irjirtuv mirtsaq hawr-eu Kaqnaq mirtsaq-euq lafkhoer, kharjav-eu pyur dawqtawvluf zmqdzaejir ngae, Irjirtuv tsawrhaq dawqtawvluf, Yorsaev jawr-eu gar lar-awr aer-eu, <<Nga’maf-anr dzaqdzaq dawrdawr bifnaeq laf-awq. Nga’maf pyur maqpar jav-eu mirnae, nawq-euq maeqshi bishir-eu laer ma~lor? >>
\p
\v 16 Khoerngae, Yorsaev aer-eu, <<Nawmaf, pyur maqpar jav-eu ngeur nar-aq, nawmaf-euq jeqzaq deuq taelef-awq. Ngar, nawmaf-anr jeqzaq-euq arpoeq caer bifnaeq~ma.>>
\v 17 Khoernar-aq, mirkhanqzaq deuq, jeqzaq tae-awr Yorsaev jawr-eu gar oe-euq~mae. Khoerngae, Yorsaev, aqyawf maf-anr manq, yawr, mawrner, manqtanqlav-euq arpoeq, dzaqdzaq dawrdawr parnaeq-euq~mae. Khoermirnae, khoerkhof khoflanni Yorsaev, aqyawf maf-anr jeqzaq dawqtawvluf nae dzaqdzaq dawrdawr parnaeq-euq~mae.
\p
\v 18 Khoerkhof jir-awr nyiq khof tiqkhof dovle ngae, aqyawfmaf, Yorsaev jawr-eu gar lar-awr heulof-aer paraer-eu~mae: <<Nga’maf, nga’maf-euq sanqpaq-euq maeqshi tiqjeq-iq maq zaftaq. Nga’maf-euq pyur dawqtawvluf zmqjir-awr, nga’maf-euq jeqzaq deuq khawf, ngaq-euq sanqpaq-euq pyeufjir-euq~mae. Nga’maf-euq mawrdo hawr-eu nga’maf-euq mirtsaq maqngeur nar-aq, ngaq-euq sanqpaq-anr bif-eu tiqjeq-iq maqpar jav~ma.
\v 19 Aqjeq ghae-eu, nga’maf hawr-eu nga’maf-euq mirtsaq, nawq-euq maeqshi yacawv-ir-eu~la? Nga’maf hawr-eu nga’maf-euq mirtsaq-euq gharduq dzaqdzaq dawrdawr bifnaeq laf-awr nae zeurnaeq laf-awq. Khoernar-aq, nga’maf-aq, Paqlawr-euq zaqkhav geufjir-awr, nga’maf-euq mirtsaq khawf, Paqlawr-euq bipyeuf~ma. Nga’maf maqya shir-aer yadaef ni hawr-eu mirtsaq mirtsoeq maqya tsoeq-ir ni, caer siqyoeq bifnaeq laf-awq.>>
\p
\v 20 Irjirtuv mirkhanq-euq lafkhoer kharjav-eu mirtsaq dawqtawvluf, Yorsaev nae Paqlawr-euq gharduq zeurtsaev jir-euq~mae. Maefdui shuf duidui-eu jeq, aqyawf maf-euq khoertav yawkhav-aer keuvle taq-euq baqda nae, Irjirtuv tsawrhaq deuq, yawqha-euq daeyar anqdzaq-euq~mae. Khoermirnae, mirtsaq khoerdeuq, Paqlawr-euq pyeuflar jir-euq~mae.
\v 21 Tsawrhaq deuq-anr-aq, Yorsaev, aqyawf maf-anr meuqdeuq-euq lafkhoer bi jawrur le-euq~mae. Irjirtuv mirkhanq-euq mirkaq tiqdzer dzaq-anr nae, yawqdzer yawq-anr keuvni khoerlof-aer janr-euq~mae.
\v 22 Yorsaev nae maqzeur-euq mirtsaq-aq, pirma deuq-euq mirtsaq taef~mae. Aqjeq mirnae aernar-aq, pirma deuq-euq shaqbymr-aq, Paqlawr-anr nae za-awr, aqyawfmaf dzaq-eu shaqbymr-aq, Paqlawr nae bifnaeq taq-euq~mae. Khoermirnae, aqyawf maf-aq, yawqha-euq mirtsaq maqanq-aq.
\p
\v 23 Khoerngae, Yorsaev, mirkhanqzaq deuq-anr heulof-aer aernaeq-euq~mae: <<Iqnan, nawmaf hawr-eu nawmaf-euq mirtsaq, ngaq nae Paqlawr-euq gharduq zeurtsaev jir-euq~ma. Haeq, ngar, nawmaf-anr siqyoeq bifnaeq~ma. Nawmaf, mirtsaq-anr saeq-ir-awq.
\v 24 Khoernar-aq, nawmaf yaeqluiv ngae, ngaq bymr-anr nae tiq bymr-aq, Paqlawr-anr ya bifkhof lar-eu~mae. Ngaq bymr-anr nae oeq bymr-aq, nawmaf-euq bipyeuf-awq. Heudeuq-aq, daeyar-anr saeq-eu siqyoeq, nawmaf-euq dzaqdzaq dawrdawr, nawmaf-euq nymrkhanq-euq lafkhoer jawr-eu tsawrhaq-euq dzaqdzaq dawrdawr hawr-eu nawmaf-euq zaqdeuq-euq dzaqdzaq dawrdawr bipyeuf-awq.>>
\p
\v 25 Khoerngae, aqyawfmaf aer-eu, <<Nawr, nga’maf-anr bibuq-ir naeqlaf-euq~mae. Nga’maf, nga’maf-euq sanqpaq ghoer mr-eu jeq biza naeqlaf-awq. Nga’maf, Paqlawr-euq zaqkhav geuf~ma.>>
\v 26 Ngaq bymr-anr nae tiq bymr Paqlawr-euq pyeufni, Yorsaev nae Irjirtuv mirtsaq doeni zmq-eu zanrtaq khoftaq taqdov-awr, iqnan keuvni zmqluf-eu~mae. Aerkhawf, pirma-euq mirtsaq deuq-aq, Paqlawr-euq maqpyeuf-a.
\s1 Yaqkov-euq Arsaq Saq-eu Nuikhanr
\p
\v 27 Khoerngae, Irsaqleqlav tsawrhaq deuq, Irjirtuv mirtsaq-euq lafkhoer jav-eu Goqsheq mirtsaq-anr jawr-awr, yawqha-euq bi pyeuflar-awr, bawle zale-awr yawkhav-aer myaqlar baerlar luf-eu~mae.
\v 28 Yaqkov-aq, Irjirtuv mirtsaq-euq lafkhoer 17 khof daef-awr, aqyawf-euq arkhof 147 khof daefbyan-euq~mae.
\p
\v 29 Irsaqleqlav zir jir-eu dawqpae paelar ngae, aqyawf-euq zaqyo Yorsaev-anr kur-awr heulof-aer aernaeq-euq~mae: <<Nymq-mr, ngar, nawr ghoer mr-eu jeq za-euq ngeur nar-aq, nawq-euq aqlaf, ngaq-euq shaqpyaq-euq uqmov cawqtaq-awr, ngaq-anr ghawqshaq gaq-awr, yawtsaq yawdawr dawr-aer janrnaeq laf-awq. Ngaq-anr Irjirtuv mirtsaq-euq lafkhoer taq bafpanq naeqlaf.
\v 30 Ngar, ngaq-euq aqpoeq aqbawr naeq-aer yufkhav mawf~mir-a. Nawr, ngaq-anr Irjirtuv-anr nae bafdov ghae lef-awr, aqyawf nyaf-euq lmqbymr-anr bafpanq naeqlaf-awq.>>
\p Khoerngae, Yorsaev aer-eu, <<Nawq nae kharaer-euq lof-aer, ngar janrnaeq~ma.>>
\p
\v 31 Khoernar-aq, Yaqkov aer-eu, <<Ngaq-anr kamq-awq.>> Khoerngae, Yorsaev, aqyawf-anr kamq-euq~mae. Khoernar-aq, Irsaqleqlav, yufzar-euq uqghmq paw uqduq tanq-euq~mae.
\c 48
\s1 Yaqkov, Dawq Ngaeqghae Naeq-euq
\p
\v 1 Garkawv khoerdeuq dzeur-euq nar-aq, Yorsaev, <<Haeq, nawqda jawrsar maqdov nga>> laer aer-eu gar yagaq ngae, aqyawf naeq-aer, aqyawf-euq zaqyo nyiq ghaq Maqnarseq hawr-eu Erpaqleq sheuqlef-euq~mae.
\p
\v 2 Khoerngae, aqcawq, Yaqkov-anr, <<Hawsher-eq, nawq-euq zaqyo Yorsaev, nawr jawr-eu gar lar-euq mae>> laer aernaeq-euq~mae. Khoerngae, Irsaqleqlav, yawqhar yawqha ghaq shardeur-awr, yufzar-euq khoertav turnuir-euq~mae.
\p
\v 3 Khoerngae, Yaqkov, Yorsaev-anr heulof-aer aernaeq-euq~mae: <<Kaqnaq mirtsaq-euq lafkhoer jav-eu Lurzav meuq-anr, Baoq huiq-eu Miqyaer, ngar jawr-eu gar dovle-awr ngaq-anr guiqlanq bifnaeq laf-euq~mae.
\v 4 Aqyawf, ngaq-anr aer-eu, <Hawde-eq, ngar, nawq-anr bijeuq bi ovle-awr, bimyaq bi baerlar~ma. Ngar, nawq-anr nae tsawrjeuq ghawqmya jeuq bi pyeuflar-awr, ngar, mirkhanq heukhanq, aqkar daefle-eu nawq-euq zaqdeuq uvdeuq-anr li-eu maqbaw-eu jeqbir bipyeuf~ma.>
\v 5 Ngar, Irjirtuv-anr maq oekeuv-euq minav-aer, Irjirtuv mirtsaq-anr daefle-euq nawq-euq zaqyo heu nyiq ghaq khawf, ngaq-euq pyeuf-eu~mae. Erpaqleq hawr-eu Maqnarseq khawf, Lurbeq hawr-eu Surmoq lof-aer, nymq-mr, ngaq-euq pyeuflar-euq~mae.
\v 6 Aqyawf nyaf-euq maeqnan daefle-eu nawq-euq zaqdeuq-aq, nawq-euq pyeuf~taef-a. Aqyawfmaf, aqyawf ha-euq ardov-euq tsawrmyanr-anr ghoe-awr bikur-eu lafkhoer jeqbir za~taef-a.
\v 7 Ngaq-euq garkawv-aq, ngar, Paqdan-anr nae oeka ngae, Kaqnaq mirtsaq-euq lafkhoer garma-anr, Erpaqlav-anr nae yawkhav-aer maqkaq gar, Laqgeqlar, ngaq-euq dawqpae shir-euq~mae. Khoernar-aq, ngar, aqyawf-anr Erpaqlav-anr ir-eu garma gardzer khoergar bafpanq yaf-euq ma (Erpaqlav-aq, Baeqlaeqhaeq mae).>>
\p
\v 8 Khoernar-aq, Irsaqleqlav, Yorsaev-euq zaqyo khoer nyiq ghaq-anr ya’mawr ngae aer-eu, <<Heu nyiq ghaq, aqsur ghaq~la?>>
\p
\v 9 Khoerngae, Yorsaev, aqyawf-euq aqda-anr aerkhof naeq-eu, <<Aqyawf nyaf-aq, ngaq-euq zaqyo~ma. Ngar heugar jawr ngae, Miqyaer nae ngaq-anr bifnaeq laf-euq~mae.>>
\p Khoerngae, Yaqkov aer-eu, <<Aqnyafnmr, ngar jawr-eu gar sheuqlaf-awq, ngar, aqyawf nyaf-anr dawq ngaeqghae naeq la.>>
\v 10 Nymq-mr, Irsaqleqlav tsawrmawq mawqle-awr myavmur mur-ir-euq mirnae, myavnuiv maq mawrnya ni pyeuf-ir-euq~mae. Khoerngae, Yorsaev, aqyawf-euq zaqyo, aqyawf jawr-eu gar sheuqpae lef-euq~mae. Khoernar-aq, aqyawf, aqyawf nyaf-anr byarcuf-awr aqyawf nyaf-anr maeqsawsaw naeq-euq~mae.
\v 11 Khoerngae, Irsaqleqlav, Yorsaev-anr aernaeq-eu, <<Ngar, nawq-euq myavpyawq ya’mawr taef-a laer maqnoeq-aq. Aerkhawf, Miqyaer, ngaq-anr nawq-euq zaqdeuq-anr khawf, parbi mawr naeqlaf-euq ngar-a!>>
\p
\v 12 Khoerngae, Yorsaev, aqnyaf nmr-anr aqyawf-euq aqda-euq bawrkhanr-anr nae ciqdov-awr, aqyawf-euq myavpyawq, mirtsa tuvni awbyav-euq~mae.
\v 13 Khoerngae, Yorsaev, aqyawf nyaf-anr sheuq-awr, aqyawf-euq armar laf nae Erpaqleq-anr tsanrtaeq-awr Irsaqleqlav-euq arcar paw bijawr-awr, aqyawf-euq arcar laf nae Maqnarseq-anr tsanrtaeq-awr Irsaqleqlav-euq armar paw~laer, aqnyafnmr, aqyawf-euq dawqpae sheuqtaq-euq~mae.
\v 14 Aerkhawf, Irsaqleqlav, armar laf cawqja-awr, aqnyir ghaq pyeuf-eu Erpaqleq-euq uqduq-euq khoertav bafdav-awr, Maqnarseq huqbaw zaqyo ghaq pyeuf-eu khawf, aqyawf siqnya siqnya-aer, Maqnarseq-euq uqduq-euq khoertav arcar laf bafdav naeq-euq~mae.
\v 15 Khoernar-aq, Irsaqleqlav, Yorsaev-anr dawq ngaeqghae naeq-awr heulof-aer aernaeq-euq~mae:
\b
\q1 <<Ngaqbawr Aqbyaqhaq hawr-eu ngaqda Irtsav-anr maeqshi paw bican-euq Miqyaer,
\q1 Ngaq-euq daefzir-anr iqnan keuvni bosav naeqlaf-euq Miqyaer,
\q1
\v 16 Ngaq-anr yawdoer jeq dawqtawv luf-anr nae kakhof naeqlaf-euq mqtav ghaqkhaer, zaq heu nyiq ghaq-anr guiqlanq bifluf-ur.
\q1 Aqnyaf nmr-euq baqda nae, ngaq-euq tsawrmyanr, ngaqbawr Aqbyaqhaq hawr-eu ngaqda Irtsav-euq tsawrmyanr khawf, javtsaf ghae~luf-ur.
\q1 Aqyawf nyafnmr, mirtsaq-euq khoertav myaqlar baerlar~luf-ur.>>
\b
\p
\v 17 Khoerngae, Yorsaev, aqyawf-euq aqda-euq armar laf, Erpaqleq-euq uqduq-euq khoertav bafdav taq-euq gar ya’mawr ngae nuikhanr maqshir-a. Khoermirnae, aqyawf, aqyawf-euq aqda-euq armar laf-anr nyaeftaeq-awr, Erpaqleq-euq uqduq-anr nae bafka-awr, Maqnarseq-euq uqduq-euq khoertav bafdav-euq~mae.
\v 18 Yorsaev, aqyawf-euq aqda-anr aernaeq-eu, <<Aqda-or, maqtsaq~nga. Heughaq-aq, huqbaw zaqyo ghaq~mae. Aqyawf-euq uqduq-euq khoertav, nawq-euq armar laf bafdav-awq.>>
\p
\v 19 Aerkhawf, aqyawf-euq aqda maqgeuf-aer aer-eu, <<Ngar siqnya ma li-or, ngar siqnya~ma. Maqnarseq khawf, tsawrjeuq tiq jeuq pyeuflar-awr, huiqlar myaqlar~taef-a. Aerkhawf, aqyawf-euq aqnyir ghaq-aq, aqyawf navmaqtser huiqdzaeq-awr, aqnyir ghaq-euq zaqdeuq uvdeuq myaq duidui-eu tsawrjeuq pyeuflar~taef-a.>>
\p
\v 20 Khoerngae nan, Irsaqleqlav, zaqyo khoer nyiq ghaq-anr dawq heulof-aer ngaeqghae naeq-euq mae, <<Nawq-euq baqda nae, Irsaqleqlav tsawrhaq deuq dawq ngaeqghae naeq ngae, heulof-aer aer taef-a, <Miqyaer, nawmaf-anr, Erpaqleq hawr-eu Maqnarseq aqnyafnmr lof-aer bidur law.> >> Khoermirnae, Irsaqleqlav, Erpaqleq-anr Maqnarseq-euq jeqhu kur-euq~mae.
\v 21 Khoernar-aq, Irsaqleqlav, Yorsaev-anr heulof-aer aernaeq-euq~mae: <<Haeq, ngar zir jirle shaw-iq~mir-a. Aerkhawf, Miqyaer, nawmaf naeq-aer jawr-awr nae, nawmaf-euq aqpoeq aqbawr deuq-euq mirtsaq-anr sheuqkhoflef naeqlaf~taef-a.
\v 22 Khoeruqtaf, ngar, nawq-euq ardov deuq-anr bif-eu myavmaqtser nawq-anr tiq bymr bif myaqdzaeq~ma. Khoer-aq, ngaq-euq micaer hawr-eu ngaq-euq kav nae Aqmorliv tsawrhaq-euq aqlaf-anr nae deuvza-euq shaqbymr~ma.>>
\c 49
\s1 Yaqkov, Saqdawq Ngaeqyaf-euq
\p
\v 1 Khoerngae, Yaqkov, aqyawf-euq zaqyo deuq-anr kuruiq jir-awr heulof-aer aernaeq-euq~mae: <<Heugar uiqlar-awr, aqkar nawmaf-euq maeqshi keuvle-eu garkawv ngar, nawmaf-anr aernaeq nyar:
\b
\q1
\v 2 <<Yaqkov-euq zaqyo deuq-or, tiqkawv lof-aer uiqlar-awr narhaq lar-awq.
\q1 Nawmaf-euq aqda, Irsaqleqlav-euq dawq-anr narhaq lar-awq.
\b
\q1
\v 3 <<Lurbeq-or, nawr-aq, ngaq-euq huqbaw zaqyo pyeuf-awr,
\q1 Ngaq-euq baoq, ngaq-euq ghaq ardanq baeduq pyeuf-eu uqtaf,
\q1 Muiq duidui-eu taqhuiq taqmanr-eu jeq hawr-eu muiq duidui-eu baoq aryaq pyeuf-eu~mae.
\q1
\v 4 Nawr-aq, ircuf lof-aer dur-awr yawzif maqzif-eu mirnae,
\q1 Aqcawq taf-aer maq dzaeqler~nya-a. Aqjeq mirnae aernar-aq,
\q1 Nawr, nawqda-euq yufzar-anr davler-awr lavjawf-euq~mae.
\q1 Aqyawf, ngaq-euq parsiq-anr davler-euq~mae.
\b
\q1
\v 5 <<Surmoq hawr-eu Leqbir-aq, tiqmaer aqnmr~mae.
\q1 Aqyawf nyaf-euq micaer-aq,
\q1 Coeqler deuqler-eu jeq janrnaeq-eu keuka pyeuf-eu~mae.
\q1
\v 6 Ngaq-euq nuima saflar-or, aqyawfnyaf maeqbawq mr-eu gar taqir.
\q1 Ngaq-euq khanqsaer-or, aqyawfnyaf pafdzan dzan-eu gar taqkeuq-ir.
\q1 Aqjeq mirnae aernar-aq, aqyawfnyaf, nuima paerlar nar-aq, tsawrhaq-anr saef-awr,
\q1 Aqyawfnyaf janrmawf nar-aq, mawrner kuirguq deuvtsaev naeq nya-eu~mae.
\q1
\v 7 Aqyawf nyaf-euq nuipaer-euq khoertav, yaqkhaer yaq-eu jeq keuvle~luf-ur.
\q1 Aqjeq mirnae aernar-aq, nuipaer khoer-aq, guvlar paq-aer ghae-eu~mae.
\q1 Aqyawf nyaf-euq nuima paer-eu jeq zawr-aer ghae-eu mirnae, yaqkhaer yaq-eu jeq keuvle~luf-ur.
\q1 Aqjeq mirnae aernar-aq, nuima paer duidui-eu jeq khoer-aq,
\q1 Yaeqbawq-aer janrnaeq-eu~mae.
\q1 Ngar, aqyawf nyaf-anr, Yaqkov-euq lafkhoer daeqbir naeq-awr,
\q1 Aqyawf nyaf-anr, Irsaqleqlav-euq lafkhoer bi jawrbyav~ma.
\b
\q1
\v 8 <<Yurdav-or, nawq-euq maernmr deuq, nawq-anr ya jaceuq~taef-a.
\q1 Nawq-euq aqlaf, nawq-anr muir-eu tsawrhaq deuq-euq kawqlanr-anr jav~taef-a.
\q1 Nawqda-euq zaqdeuq-aq, nawq-euq maeqshi awbyav~taef-a.
\q1
\v 9 Yurdav-aq, arlaqjaqshir-euq zaq~mae.
\q1 Ngaq-euq zaqyo-or, nawr, shaq taemi ghaq-awr ghofdav ler-eu~mae.
\q1 Aqyawf, arlaqjaqshir aqpoer lof-aer uqduq ga’mof-awr gayuf ghae-eu~mae.
\q1 Arlaqjaqshir aqma lof-aer ghae-eu gar, aqsur ghaq lavcivler peuq-eu?
\q1
\v 10 Yurdav-anr nae, sanqpaq-euq gawqyoeq maqghawq-ir-aer,
\q1 Aqyawf-euq aqkuir yawkaq-anr nae, dzoeqdzaq mr-eu tsawrhaq dovle~taef-a.
\q1 Shiqloq oe ngae keuvni, tsawrhaqzaq, aqyawf-euq aerdawq-anr narhaqgeuf~taef-a.
\q1
\v 11 Aqyawf, aqyawf-euq manqtanqlav, aqgaf bawduv-anr paf-awr,
\q1 Aqyawf-euq manqtanqlav aqma-euq zaq-aq, zawr muiq-eu aqgaf bawduv-anr paf~taef-a.
\q1 Aqyawf, aqyawf-euq maeqtsoeq, aqgaf dzaruir-euq lafkhoer laeqtsiq-awr,
\q1 Aqyawf-euq paerkhanq paermanr, shiq lof-aer ner-eu aqgaf dzaruir-euq lafkhoer laeqtsiq~taef-a.
\q1
\v 12 Aqyawf-euq myavnuiv-aq, aqgaf dzaruir baqda nae ner-awr,
\q1 Aqyawf-euq seuq-aq, mawrner aqcoer baqda nae bacoqni ghae~taef-a.
\b
\q1
\v 13 <<Zeqbuqlur-aq, iqmalavshav-euq lawrdae-anr jawr~taef-a.
\q1 Aqyawf-aq, lawqdeuq-euq naqduq pyeuflar~taef-a.
\q1 Aqyawf-euq mirkaq-aq, Sirdoq-anr keuvni jerkeuvler~taef-a.
\b
\q1
\v 14 <<Irsaqkaq-aq, ghaq khav-eu manqtanqlav pyeuf-awr,
\q1 Khavdaq-euq khavbaev nyiq hmq-euq ghanrcae yayuf~taef-a.
\q1
\v 15 Aqyawf, ghaqnaq naqduq yawmuiq nga laer hawmawr-awr,
\q1 Laqkhaq caerlar paq-aer ghae-eu mirtsaq nga laer ya’mawr ngae,
\q1 Aqyawf, aqyawf-euq bafpu ga’aw-awr khavbaev baf-awr,
\q1 Bi katir-euq zaqkhav baqmaf yageuf-eu gar hageuf coer-eu~mae.
\b
\q1
\v 16 <<Daq-aq, Irsaqleqlav tsawrjeuq tiqjeuq lof-aer,
\q1 Aqyawf-euq tsawrhaq-anr yarkhaqdar~taef-a.
\b
\q1
\v 17 <<Daq-aq, garjawq-anr jawr-eu arlawr pyeuf-awr,
\q1 Garma-anr jawr-eu dof khav-eu arlawr pyeuf-eu~mae.
\q1 Manq-euq kuirnuif-anr tov-awr,
\q1 Manq dziq-eu deuq saerpyav-aer ga-ir~taef-a.
\q1
\v 18 Ya’we Miqyaer-or, nawr kakhof-eu jeq-anr, ngar dawqluf~ma.
\b
\q1
\v 19 <<Gav-aq, tanrjoe armaf nae bidae~taef-a.
\q1 Aerkhawf, aqyawf, aqyawf maf-euq kuirnuif-anr deuv~taef-a.
\b
\q1
\v 20 <<Aqsher-euq mirtsaq-anr dzaqdzaq dawrdawr sanr~taef-a.
\q1 Sanqpaq-anr geux-eu dzaqdzaq dawrdawr, aqyawf sha’naeq~taef-a.
\b
\q1
\v 21 <<Naqtaqlir-aq, pyaeqtaq-euq khaqtsaev aqma pyeuf-awr,
\q1 Aqyawf, dawqmuiq deuq zmq~taef-a.
\b
\q1
\v 22 <<Yorsaev-aq, arsiq siq-eu lafmyav pyeuf-awr,
\q1 Landuq-euq dawqpae arsiq siq-eu lafmyav pyeuf-eu~mae.
\q1 Aqyawf-euq uqpyaq-aq, lanr-euq khoertav candzeur luf-eu~mae.
\b
\q1
\v 23 <<Kavmyaq shafluf-eu guirzaq deuq, aqyawf-anr yawkhav-aer tae-awr,
\q1 Aqyawf-anr beuv-awr, aqyawf-anr byae-eu~mae.
\q1
\v 24 Aerkhawf, aqyawf-euq kav-aq zifluf-awr,
\q1 Aqyawf-euq lafdu khawf deurlar taq-euq~mae.
\q1 Aqjeq mirnae aernar-aq, Irsaqleqlav-euq lozif hawr-eu yawr bo-eu yawsanr pyeuf-eu Yaqkov-euq Baoq huiq-eu Ghaq-euq aqlaf, aqyawf-anr lavzif luf-eu~mae.
\q1
\v 25 Nawqda-euq Miqyaer, nawq-anr cawba naeqlaf~taef-a.
\q1 Baoq huiq-eu ghaq, nawq-anr guiqlanq heulof-aer bif~taef-a.
\q1 Mq-euq khoertav nae guiqlanq bioe-awr, naf duidui-eu mirtsaq-euq lafov nae khawf guiqlanq bi dovlar-eu uqtaf,
\q1 Zaq-euq jawrzar hawr-eu aqcoer-anr nae guiqlanq za~taef-a.
\q1
\v 26 Nawqda-euq guiqlanq-aq, ngaqpoeq ngaqbawr-euq guiqlanq taf-aer muiqdzaeq-awr,
\q1 Mqmaq maqbyav yarzir myaqdui byan duidui-eu gawqjawq-anr tuvler-eu guiqlanq~mae.
\q1 Guiqlanq heudeuq-aq, Yorsaev-euq uqduq-anr jav-awr,
\q1 Aqyawf-euq maernmr deuq-anr nae bi tserpavdov taq-euq ghaq-euq uqdzanr lanrghanr-anr jav~taef-a.
\b
\q1
\v 27 <<Beqyaqmiq-aq, zawr khaq-eu khaqyaer pyeuf-eu~mae.
\q1 Uqshawq paw, aqyawf nae shaqtae taemi-euq shaqjir dzaq-awr,
\q1 Uqciftaw paw-aq, aqyawf nae caegeuf-euq shaqbymr bir~taef-a.>>
\b
\p
\v 28 Tsawrhaq heudeuq-aq, Irsaqleqlav tsawrjeuq 12 jeuq pyeuf-awr, dawq heudeuq khawf, aqyawf maf-euq aqda nae aqyawf maf-anr aernaeq-awr, dawq ngaeqghae naeq-euq dawq~mae. Aqyawf-aq, zaqyo aqyawfghaq aqyawf-aer dawq ngaeqghae naeq ngae, khargeux-eu lof-aer dawq ngaeqghae naeq-euq~mae.
\s1 Yaqkov Shir-euq
\p
\v 29 Khoernar-aq, Yaqkov, aqyawf-euq zaqyo deuq-anr dawq bif-awr heulof-aer aernaeq-euq~mae: <<Nymq-mr, ngar, ngaq-euq tsawrhaq deuq naeq-aer ghofjawr ler-eu aryamq keuvlar-euq~mir-a. Heqtav tsawrhaq Erpaqloq-euq daeyar-anr jav-eu lokhanq-euq lafkhoer, ngaq-anr ngaqbawr hawr-eu ngaqda naeq-aer khoergar bafpanq naeqlaf-awq.
\v 30 Lokhanq khoerkhanq-aq, Kaqnaq mirtsaq-euq lafkhoer, Mamqleq meuq-euq maeqshi, Maqpeqlar daeyar-anr jav-eu~mae. Lokhanq khoer-aq, lmqbymr geuf-eu laer Aqbyaqhaq, Heqtav tsawrhaq Erpaqloq-anr nae daeyar naeq-aer tiqkawv lof-aer zeurtsaev-euq~mae.
\v 31 Aqbyaqhaq hawr-eu aqyawf-euq miqzaq Saqlar-anr khoergar bafpanq-awr, Irtsav hawr-eu aqyawf-euq miqzaq Leqberkav khawf khoergar bafpanq-euq uqtaf, Leraq-anr khawf, ngaq nae khoergar bafpanq naeq-euq~ma.
\v 32 Daeyar hawr-eu daeyar khoer-euq lafkhoer jav-eu lokhanq khoerkhanq-aq, Heqtav-euq tsawrhaq-anr nae zeurtsaev taq-euq~mae.>>
\v 33 Yaqkov, aqyawf-euq zaqyo deuq-anr khoerlof-aer dawq bifghaq ngae, aqyawf-euq aqkuir yufzar-anr cawqkhof-awr, saf tsaev-awr shir-awr nae, aqyawf-euq aqpoeq aqbawr deuq naeq-aer ghofjawr ler-euq~mae.
\c 50
\s1 Yaqkov Bafpanq-euq
\p
\v 1 Khoerngae, Yorsaev, aqyawf-euq aqda-euq myavpyawq-anr awtsanq-awr ngoer-euq nar-aq, aqyawf-euq aqda-anr maeqsaw saw-euq~mae.
\v 2 Khoernar-aq, Yorsaev, aqyawf-euq kuirlaf javghaq nyazaq deuq-anr, aqyawf-euq aqda-euq mawrdo-anr javghaq bidzuif ni dawq bif-euq~mae. Khoerngae, javghaq nyazaq deuq, Irsaqleqlav-euq mawrdo-anr javghaq bidzuif-euq~mae.
\v 3 Aqyawfmaf khoerlof-aer 40 nan mrbyan-euq~mae. Aqjeq mirnae aernar-aq, tsawrhaq tiq ghaq-euq mawrdo-anr khoermyav nan byanni javghaq yabi dzuif-eu~mae. Khoerngae, Irjirtuv tsawrhaq deuq, Yaqkov-euq gharduq 70 nan byanni tsawrngoer ngoer-euq~mae.
\p
\v 4 Tsawrngoer ngoer-eu aryamq dzeur-euq nar-aq, Yorsaev, Paqlawr-euq nymrkhanqzaq-anr heulof-aer aernaeq-euq~mae: <<Ngar, nawr ghoer mr-eu jeq za-euq ngeur nar-aq, Paqlawr-euq maeqshi heulof-aer aernaeqler naeqlaf-awq,
\v 5 <Ngaqda, ngaq-anr bikamq naeqlaf-awr aer-eu, <<Haeq, ngar shiryamq tsaqlar-euq nawr mawrluf~ngar-a. Kaqnaq mirtsaq-euq lafkhoer ngaq nae duqtaq-euq lmqbymr-euq lafkhoer, nawr, ngaq-anr khoergar bafpanq naeqlaf.>> Khoermirnae, ngaq-anr khoergar bi ledav naeqlaf-awq. Ngar, ngaqda-euq mawrdo bafpanq ghaq-euq nar-aq par ghofle~ma.> >>
\p
\v 6 Khoerngae, Paqlawr aer-eu, <<Nawq-anr bikamq naeqlaf-euq lof-aer, ledav-awr nawqda-anr bafpanq ler-awq.>>
\p
\v 7 Khoermirnae, Yorsaev, aqyawf-euq aqda-anr bafpanq ler-eu laer le-euq~mae. Paqlawr-euq kuirlaf deuq dawqtawvluf khawf, Paqlawr-euq nymr-euq lafkhoer gar mr-eu aqyuif aqtsu geuf-eu deuq khawf, Irjirtuv mirtsaq-euq lafkhoer kharjawr-eu aqyuif aqtsu dawqtawvluf, Yorsaev naeq-aer le-euq~mae.
\v 8 Yorsaev-euq nymrkhanqzaq deuq, aqyawf-euq maernmr deuq, aqyawf-euq aqda-euq nymrkhanqzaq deuq dawqtawvluf, aqyawf naeq-aer le-euq~mae. Aqyawf maf-euq zaqdeuq, yawr hawr-eu mawrner deuq taef-aer Goqsheq mirtsaq-anr bi jawryaf-euq~mae.
\v 9 Manq lavlawq deuq hawr-eu manq dziq-eu guirmaf deuq khawf, aqyawf naeq-aer ledav-euq~mae. Le-euq baqmaf khoer-aq huiq duidui-eu~mae.
\p
\v 10 Aqyawfmaf, Yawrdaq lawrbaq-euq nanrma dovkhaeq paw, Aqtav laer kur-eu caerbymr saqkhawf-anr lekeuv ngae, aqyawfmaf, khoergar yawkhav-aer gurgur-aer tsawrngoerngoer duidui-euq~mae. Yorsaev, shif nan byanni, aqyawf-euq aqda-anr tsawrngoer ngoernaeq-euq~mae.
\v 11 Khoerngae, Aqtav caerbymr saqkhawf khoertsanr-anr aqyawfmaf tsawrngoer ngoerluf-eu gar, khoerkhanq-anr jawr-eu Kaqnaq tsawrhaq deuq ya’mawr ngae aer-eu, <<Teu-aq, Irjirtuv tsawrhaq, tsawrngoer yawkhav-aer ngoerluf-eu jeq pyeuf-eu~ngar-a.>> Khoermirnae, Yawrdaq lawrbaq-euq nanrma dovkhaeq paw jav-eu jawrduq khoertsanr-anr Aqbeqlav Mirzaqleq laer myanrnaeq-euq~mae.
\p
\v 12 Khoermirnae, aqyawf maf-euq aqda nae dawq bifyaf-euq lof-aer, Yaqkov-euq zaqyo deuq, aqyawf-anr khoerlof-aer mrnaeq-euq~mae.
\v 13 Aqyawf-euq zaqdeuq, aqyawf-euq mawrdo, Kaqnaq mirtsaq-anr bafghae lef-awr, Mamqleq meuq-euq maeqshi jav-eu Maqpeqlar daeyar-anr jav-eu lokhanq-euq lafkhoer bafpanq-euq~mae. Lokhanq khoer-aq, lmqbymr geuf-eu laer Aqbyaqhaq, Heqtav tsawrhaq Erpaqloq-anr nae daeyar naeq-aer tiqkawv lof-aer zeurtsaev-euq~mae.
\v 14 Aqyawf-euq aqda-anr bafpanq ghaq-euq nar-aq, Yorsaev, aqyawf-euq maernmr deuq hawr-eu aqyawf naeq-aer aqyawf-euq aqda-anr bafpanq ler-euq tsawrhaq dawqtawvluf, Irjirtuv mirtsaq-anr ghofle-euq~mae.
\s1 Maernmr Deuq-anr Ghaq Bif-euq
\p
\v 15 Yorsaev-euq ardov deuq, aqyawf ha-euq aqda shirdzeur-euq nga laer ya’mawr ngae aer-eu, <<Yorsaev, aqdui-anr byae-awr, aqduimaf nae aqyawf-anr yawdoer jeq janrnaeq-euq lof-aer, aqyawf, aqdui maf-anr janrkhof lar-eu law maqsiq.>>
\v 16 Khoermirnae, tsawrhaq khaer-awr Yorsaev-anr heulof-aer bi aernaeq ler-euq~mae: <<Nawqda maqshir-euq minav-aer, dawq heulof-aer biftaq yaf-euq~mae.
\v 17 <Nawmaf, Yorsaev-anr heulof-aer aernaeq-awq, <<Nawq-euq maernmr deuq, nawq-anr yawdoer janr-euq mirnae, aqyawf maf-euq yawbanq yawlaeq hawr-eu aqyawf maf-euq iqbax-anr pyaeqnaeq-awq laer ngar, nawq-anr shar-eu~ma.>> > Nymq-mr, nawqda-euq Miqyaer-euq kuirlaf pyeuf-eu nga’maf nae mrbanq lavlaeq-euq iqbax-anr pyaeqnaeq laf-awq.>> Aqyawfmaf, Yorsaev-anr khoerlof-aer ngaeqnaeq ngae Yorsaev ngoer-eu~mae.
\p
\v 18 Khoernar-aq, aqyawf-euq maernmr deuq khawf le-awr, aqyawf-euq maeqshi awbyav-awr aer-eu, <<Hawsher-eq, nga’maf-aq, nawq-euq kuirlaf~ma.>>
\p
\v 19 Khoerngae, Yorsaev, aqyawf maf-anr heulof-aer aernaeq-euq~mae: <<Taqguv. Ngar, Miqyaer-euq jawrduq-anr jawr-eu nga~laq?
\v 20 Nawmaf, ngaq-anr yawdoer janr-eu laer tov-euq khawf, Miqyaer nae yawmuiq jeq bi dovlar ni tovnaeq laf-euq~ngar-a. Heu-aq, iqnan pyeuflar taq-euq lof-aer, tsawrhaq ghawqmya ni-euq daefzir-anr bibuq-ir-eu gharduq~ngar-a.
\v 21 Khoermirnae, nawmaf taqguv. Ngar, nawmaf hawr-eu nawmaf-euq zaqdeuq-anr yawmuiq paq-aer hawsav naeq~ma.>> Yorsaev, aqyawf-euq maernmr deuq-euq nuima lavsar naeq-awr, aqyawf maf-anr dawq nanqyuni ngaeqnaeq-euq~mae.
\s1 Yorsaev Shir-euq
\p
\v 22 Yorsaev hawr-eu aqyawf-euq aqda-euq nymrkhanqzaq deuq-aq, Irjirtuv-euq lafkhoer jawr-awr, Yorsaev 110 khof byanni daef-euq~mae.
\v 23 Yorsaev, Erpaqleq-euq zaqdeuq smq zir-anr keuvni ya’mawr-euq~mae. Maqnarseq-euq zaqyo Maqkiqlar-euq zaqdeuq-anr khawf, Yorsaev-euq aqkuir pawqtsuif-anr cuhuiq yaf-euq~mae.
\p
\v 24 Khoerngae, Yorsaev, aqyawf-euq maernmr deuq-anr aernaeq-eu, <<Ngar zir jirle shaw-iq~mir-a. Aerkhawf, Miqyaer, nawmaf-anr aqdir hawnaeqle~mae. Mirkhanq heukhanq-anr nae nawmaf-anr sheuqdov ghae-awr, aqyawf nae Aqbyaqhaq, Irtsav hawr-eu Yaqkov-anr kamq taq-euq mirkhanq-anr sheuqghae naeqlaf~taef-a.>>
\v 25 Khoernar-aq, Yorsaev, Irsaqleqlav-euq zaqdeuq bikamq-eu gharduq aer-eu, <<Miqyaer, nawmaf-anr aqdir hawnaeq le-awr, nawmaf, ngaq-euq shaqyoeq khawf, heugar-anr nae yurdav lef-awq.>>
\v 26 Yorsaev-aq, 110 khof khawv ngae shir-euq~mae. Aqcawq, aqyawf-euq mawrdo-anr javghaq bidzuif-awr nae mawrdmq-euq lafkhoer bafanr taq-awr, Irjirtuv-anr bijav-euq~mae.
