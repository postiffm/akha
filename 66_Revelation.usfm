\id REV
\h Panmaeq-eu
\toc3 Pm
\toc2 Panmaeq
\toc1 Yeqsur Kali Nae Panmaeq-euq Sanqbof
\mt1 PANMAEQ-EU
\mt2 Yeqsur Kali Nae Panmaeq-euq Sanqbof
\ili Bof-euq ghaq: Yorhaq
\ili Gui-eu tsawrhaq: Aqsir mircoer-euq Kalizaq armur shif mur
\ili Bof-euq aryamq: A.D. 95
\imt1 Jashaw-eu Dawq
\ip Ghaqkhaer Yorhaq, Yaerbof yawshuif-euq lafkhoer ngaq pur byanni boftaq-euq mae: Guiqlanqdawq Yorhaq, 1 Yorhaq, 2 Yorhaq, 3 Yorhaq hawr-eu Panmaeq-eu sanqbof. Yorhaq, ghaqkhaer geuf-awr Yeqsur Kali, mirtsaq-euq khoertav canluf ngae cancaw-euq mae. Yorhaq, Yeqsur nae maeq-euq dawq-anr, yawqha-euq naqbawr nae yagaq-awr, Yeqsur nae mr-euq jeq-anr yawqha-euq myavnuiv nae ya’mawr-euq tiq ghaq lof-aer sarkir kamqnya-eu mae. Aerkhawf, Yorhaq, Yeqsur mq-euq khoertav ghofdavler dzeur-awr nae khawf, Yeqsur dawqpae jawr nga laer mawrle-eu lafkhoer ya’mawr-euq mae. A.D. 95 khof-anr, Yorhaq kuv-anr jawr-eu lof-aer Baqmor irjawlanr-anr jawrluf-eu mae. Yorhaq, daefzir-euq lafkhoer zawr shaq-eu artiv-anr ya jawrluf ngae, yawshaef khanqsaer huiq-eu Yeqsur Kali panmaeq-eu jeq ya’mawr-euq mae. Panmaeq-eu sanqbof-aq, Yorhaq-anr Yeqsur Kali mawrle-awr, aqyawf-anr aernaeq-euq jeq boftaq-euq sanqbof mae.
\ip Panmaeq-eu jeq heu-aq, Yorhaq hawr-eu ardanq bae-eu zir-euq Kalizaq-anr ghaq yawkhav-aer bif-euq tiqjeq pyeuf-eu mae. Aqyawfmaf, sanqpaq uqdzan Doqmiqtir dzoeq-eu aryamq-anr jawrluf-eu mae. Lormav sanqpaq uqdzan heughaq-aq, Kalizaq-anr khaeq-awr khavnaeq laer maqkhaer-euq khawf, Kalizaq-anr byaeni ghaq bif-euq mae. Kalizaq armur-anr byae-eu heu Panmaeq-eu sanqbof deuvma 2-3 lafkhoer mawrlar-eu mae. Kalizaq armur deuq-anr bofnaeq-euq sanqbof-anr haw ngae, Kalizaq sarjax zifnya’ni, aqyawf maf-anr ya maeqtsaq naeq-awr, ya’maeq ya tsovnaeq-eu uqtaf, ghaq ya bifnaeq-eu nga laer mawrlar-eu mae. Khoermirnae, Kalizaq armur deuq, yagui-awr yagaq-eu uqtaf, ya cantaeni, Yeqsur, Yorhaq-anr dawq bif-awr nae, Miqyaer gharduq ngaeqdan-eu dawqdeuq bi boftaq-euq mae (Pm 1:3).
\ip Panmaeq 1:19 lafkhoer, Yorhaq, Panmaeq-eu sanqbof-euq mawrkawr kawrtaq-euq mae. Panmaeq deuvma 1 lafkhoer, arhu pyeufyaf-euq jeq, zanqler paq-aer mq-euq khoertav ghofdav ler-euq Kali mawrle-euq mae. Panmaeq deuvma 2-3 lafkhoer nymq-mr pyeufluf-eu jeq, Aqsir mircoer-euq Kalizaq armur shif mur-anr bofnaeq-euq sanqbof. Panmaeq-eu sanqbof deuvma 4-22 lafkhoer, aqkar pyeuflar-eu jeq mawrkawr kawrtaq-euq mae: shaqdui zanq duidui-eu aryamq keuvle-eu (Pm 4-19), 1,000 khof uvlanr-eu garkawv (Pm 20) hawr-eu saq-awr li-eu maqbawni jav-eu ardeuv artiv (Pm 21-22).
\ip Yorhaq, sanqbof heupur bof ngae, mawrle-eu jeq ya’mawr-euq Miqyaer gharduq ngaeqdan-eu tsawrhaq lof-aer bof-euq mae. Teumirnae, Yorhaq, sanqbof heupur-anr Miqyaer gharduq ngaeqdan-eu laer kur-eu mae (Pm 1:3; 22:7, 10, 18-19). Sanqbof heupur-euq lafkhoer boftaq-euq jeq-aq, maeqhu paw Miqyaer, muir-eu deuq-anr hawr-eu mirtsaq-euq khoertav yarkhaq dar-eu garkawv deuq, Miqyaer gharduq ngaeqdan taq-euq mae. Yeqsur Kali, muir-eu deuq-anr par ghaqler-eu mae. Khoermirnae, arsaq saqler ngae, Yeqsur Kali nae kakhof-eu gar mr-euq yawshaef khanqsaer aqjox-aer arnavni huiq-eu la laer khawf, Miqyaer gharduq ngaeqdan taq-euq mae. Panmaeq-eu sanqbof myaqmyaq ni-aq, Miqyaer gharduq ngaeqdan-eu dawq boftaq-euq khawf, Yorhaq, Kalizaq armur deuq-anr ghaq bif-eu laer bofnaeq-euq sanqbof khawf pyeuf-eu mae. Yorhaq, Kalizaq deuq arsaqsaq ngae keuvni, sarjax zif-awr Yaerdawq narhaq geufni, ghaq bif-euq sanqbof mae.
\ip Panmaeq-eu sanqbof-aq, Yeqsur Kali mirtsaq-anr ghaqler-awr, Miqyaer uvlanr-eu jeq mirtsaq-euq khoertav keuvle-eu arbar bimawr naeqlaf-eu sanqbof mae, “Saef-euq gar yadaq-euq Yawrzaq-aq, baoq, pyurshuir myawqganq, zaqsiq tsawrganr, ghaq khav-eu jeq, taqhuiq taqmanr-eu jeq, yawshaef khanqsaer hawr-eu jaceuq-eu jeq dawqtawvluf za-eu geux mae” (Pm 5:12).
\iot Panmaeq-eu Sanqbof-euq Mawrkawr:
\io1 I. Ardanq bae-eu dawq (Pm 1:1-8)
\io1 II. Yorhaq, mq-euq khoertav ghofdav ler-euq Kali mawrle-euq garkawv ja’maeq-eu (Pm 1:9-20)
\io1 III. Yorhaq, Kalizaq armur-anr Yeqsur Kali-euq dawq dzawrnaeq-eu (Pm 2-3)
\io1 IV. Yorhaq, aqkar keuvle-eu jeq-euq garkawv mawrkawr kawr naeq-eu (Pm 4-22)
\io2 a. Shaqdui zanq duidui-eu aryamq keuvle-eu (Pm 4-19)
\io2 b. 1,000 khof uvlanr-eu garkawv (Pm 20)
\io2 c. Saq-awr li-eu maqbawni jav-eu artiv (Pm 21:1-22:5)
\io1 V. Arsaq saq-eu dawq (Pm 22:6-21)
\c 1
\s1 Ardanq Bae-eu Dawq
\p
\v 1 Yeqsur Kali nae panmaeq naeqlaf-euq, ghawqmyanr maqghae-aer pyeuflar-eu laer ghae-eu garkawv heudeuq-aq, aqyawf-euq ghaqzaq ghaqkhaer deuq-anr bimawr-eu laer Miqyaer nae aqyawf-anr bif-awr, panmaeq naeq-euq mae. Aqyawf, mqtav ghaqkhaer-anr ghoe-awr garkawv heudeuq, aqyawf-euq ghaqzaq ghaqkhaer Yorhaq-anr bi siqnya-euq mae.
\v 2 Yorhaq, aqyawf nae kharya mawr-euq dawqtawvluf, Yeqsur Kali-euq sarkir hawr-eu Miqyaer-euq dawqdeuq, kharngeur-eu lof-aer sarkirkamq taq-euq mae.
\v 3 Miqyaer gharduq ngaeqdan-eu dawq heudeuq-anr gui-eu tsawrhaq, yagaq-eu tsawrhaq hawr-eu mrcaw-eu tsawrhaq-aq, guiqlanqhuiq taef-a. Aqjeq mirnae aernar-aq, aryamq keuvle shaw-iq mae.
\s1 Dawqcawq Puq-eu Dawq
\p
\v 4 Ngar-aq, Yorhaq ma. Aqsir mircoer-anr jawr-eu Kalizaq armur shif mur-anr sanqbof heu bofanr laf-euq ma. Arhu nae daef-eu, nymq-mr keuvni daefluf-awr, aqkar zafka le-eu laer ghae-eu ghaq hawr-eu Miqyaer-euq nuirmanq-euq maeqshi jawr-eu Saflar shif lar-euq guiqlanq yawdzanr, hawr-eu nuisar of-eu jeq, nawmaf-euq khoertav jav luf-ur.
\v 5 Shir-euq tsawrhaq deuq-anr nae ghofdaef baebae lar-euq ghaq pyeuf-awr, mirtsaq-euq sanqpaq deuq-euq khoertav uvlanr-eu ghaq pyeuf-eu uqtaf, sarjax zif-eu lafkhoer sarkir kamq-eu Yeqsur Kali-euq guiqlanq yawdzanr hawr-eu nuisar of-eu jeq, nawmaf-euq khoertav jav luf-ur. Aqdui-anr gaq-awr aqyawf-euq shiq nae, aqdui-euq iqbax tsiqshawr naeqlaf-euq mae.
\p
\v 6 Khoeruqtaf, aqyawf, aqdui-anr aqyawf-euq Aqda Miqyaer-euq pirma hawr-eu sanqpaq bi pyeuflarni janrnaeq laf-euq mae. Yawshaef khanqsaer hawr-eu uvlanr-eu baoq, li-eu maqbawni aqyawf-anr of luf-ur. Aqmeq.
\p
\v 7 Hawde-eq. Aqyawf, mqdmr-euq lafkhoer zafkale taef-a. Myavnuiv yawqnuiv navluf, aqyawf-anr ya’mawr-awr aqyawf-anr tsawv-euq tsawrhaq deuq khawf ya’mawr taef-a. Mirtsaq-euq khoertav jawr-eu tsawrjeuq tsawrca dawqtawvluf, aqyawf-euq baqda’nae tsawrngoer ya’ngoer taef-a. Heulof-aer pyeuflar taef-a. Aqmeq.
\p
\v 8 Sanqpaq Miqyaer aer-eu, “Ngar-aq, Ardanq bae-awr Arsaq saq-eu ghaq, Aqlaqpar hawr-eu Ormeqgar ma. Ngar-aq, arhu nae daef-eu, nymq-mr keuvni daefluf-awr aqkar zafka le-eu laer ghae-eu baoq huiq duidui-eu ghaq ma.”
\s1 Yorhaq-anr Kali Mawrle-euq
\p
\v 9 Ngar, Yorhaq, nawmaf-euq maernmr pyeuf-awr, Yeqsur Kali-euq daqcoer orcoer-eu jeq, Miqyaer uvlanr-eu jeq hawr-eu shaq-awr zanq-eu jeq-euq lafkhoer nawmaf-euq cawq khawf pyeuf-eu ma. Ngar, Miqyaer-euq dawq hawr-eu Yeqsur Kali-euq garkawv sarkir kamq-euq mirnae, Baqmor laer kur-eu irjawlanr-anr ya jawrluf-eu ma.
\v 10 Ngar, Sanqpaq Miqyaer-euq arnan-anr, muiq-eu Saflar-euq lafkhoer jawrluf ngae, darhae tersar lof-aer ngaq-euq narkhan paw, khav duidui-eu tersar-anr yagaq-euq ma.
\v 11 Tersar khoer aer-eu, “Ngar-aq, Ardanq bae-eu hawr-eu Arsaq saq-eu ghaq, Aqlaqpar hawr-eu Ormeqgar ma. Nawr kharya mawr-eu jeq sanqbof-euq lafkhoer boftaq-awr, Aqsir mircoer-anr jawr-eu Erpersu, Saqmeuqnav, Beqgaqmor, Tiqyaqdiqlar, Saqdir, Pirlaqdeqpir hawr-eu Lawqdiqciv Kalizaq armur heu shif mur-anr sha’naeq-awq.”
\p
\v 12 Ngar, ngaq-anr dawq ngaeqcawq-eu tersar gaqlar-eu paw nanrghof ghofhaw-euq ma. Ngar nanrghof ghofhaw ngae, shuir nae janr-euq tsirkhmq dofdavduq shif hmq-anr ya’mawr-euq ma.
\v 13 Shuir nae janr-euq tsirkhmq dofdavduq khoer shif hmq-euq ghanrcae, aqkuir-anr keuvni paerkhanq paermanr dmghoeq-awr, khanq-anr shuir jofpaf paftaq-euq Tsawrhaq-euq Zaqyo lof-aer dur-eu tiq ghaq jawr-eu mae.
\v 14 Aqyawf-euq uqduq hawr-eu tsaerkanr-aq, pyurdeuqni ghae-eu yawr cafhm hawr-eu ngaer lof-aer pyurdeuqni ghae-awr, aqyawf-euq myavnuiv-aq, miqdzaq miqlmr lof-aer dur-eu mae.
\v 15 Aqyawf-euq aqkuir-aq, miqdzaq tsawqbym-euq lafkhoer kharshawr-awr, jeqguir taq-euq guiqshuir lof-aer dur-awr, aqyawf-euq tersar-aq, ircuf ghawqmya’ni yoer-eu tersar-anr dur-eu mae.
\v 16 Aqyawf-euq armar laf-anr aqguir shif siq nyaeftaeq luf-awr, aqyawf-euq khaqmae-anr nae miseuq nyiq paw baw-awr tav duidui-eu micaer tiq kanr dovle-euq mae. Aqyawf-euq myavpyawq-aq, nanrma tsaeq-eu lof-aer narguir guir-eu mae.
\p
\v 17 Ngar, aqyawf-anr ya’mawr ngae, shir-euq tsawrhaq lof-aer aqyawf-euq aqkuir-euq dawqpae coqdzae ghae-euq mir-a. Khoerngae, aqyawf-euq armar laf ngaq-euq khoertav bafdav-awr heulof-aer aer-eu mae, “Taqguv. Ngar-aq, Ardanq bae-eu hawr-eu Arsaq saq-eu ghaq ma.
\v 18 Dzeurlaf ngae, ngar shir-euq khawf, nymq-mr ngar-aq, daefluf-eu ghaq pyeuf-eu ma. Hawsher-eq, li-eu maqbawni daef-eu ghaq khawf ngeur-eu ma. Aqmeq. Shir-eu jeq hawr-eu shir-eu mirkhanq-euq manqtawf tawfdur, ngaq-euq aqlaf-euq lafkhoer anrluf-eu ma.
\p
\v 19 Khoermirnae, nawq nae kharya mawr-euq deuq, nymq-mr pyeufluf-eu deuq hawr-eu aqkar pyeuflar-eu laer ghae-eu deuq boftaq-awq.
\v 20 Nawq nae ya’mawr-euq, ngaq-euq armar laf-anr anr-eu aqguir shif siq hawr-eu, shuir nae janr-euq tsirkhmq dofdavduq shif hmq-anr tafler-awr zaftaq-euq dawqtsuif-aq heulof-aer mae: aqguir shif siq-aq, Kalizaq armur shif mur-euq mqtav ghaqkhaer deuq mae. Shuir nae janr-euq tsirkhmq dofdavduq shif hmq-aq, Kalizaq armur shif mur mae.”
\c 2
\s1 Erpersu Kalizaq Armur
\p
\v 1 “Erpersu Kalizaq armur-euq mqtav ghaqkhaer-anr heulof-aer bofnaeq-awq: ‘Armar laf-anr aqguir shif siq nyaeftaeq taq-awr, shuir nae janr-euq tsirkhmq dofdavduq shif hmq-euq ghanrcae canluf-eu khoerghaq heulof-aer aer-eu mae:
\v 2 “Ngar, nawq nae mr-euq jeq, laejae-euq jeq hawr-eu orcoer-euq deuq-anr siqnya-awr, nawr, tsawrdoer deuq-anr maq hageuf coer-a laer khawf siqnya ma. Ghaqkhaer maqngeur-eu gar nae ghaqkhaer ma laer aer-eu deuq-anr nawr tsermr haw-awr, jaqmyawf myawf-eu nga laer yasiq-euq mae.
\v 3 Nawr daqcoer-awr orcoer duidui-eu lafkhoer, ngaq-euq tsawrmyanr-euq gharduq, ghaqdoer maqdoerni laejae duidui-euq mae.
\p
\v 4 Aerkhawf, ngar, nawq-anr aer paq-aer ghae-eu jav-eu ma. Nawq nae gaqbae bae-euq gaq-eu jeq-anr nawr byaerdzae-euq nga.
\v 5 Khoermirnae, nawr aqgeugar nae gaka lef-euq le laer sharnoeq-awr, noeqpov noeqpar mr-eu uqtaf, nawq nae yawbae mr-euq lof-aer mr-awq. Nawr noeqpov noeqpar maqmr nar-aq, ngar, nawr jawr-eu gar yawkawr-aer oe-awr, nawq-euq tsirkhmq, ciqtaq duq-anr nae ciqdzae ma.
\v 6 Aerkhawf, nawr yawmuiq heujeq anrluf nga siq. Nirgawrla tsawrhaq deuq mrluf sharluf-eu jeq-anr ngar byae-eu lof-aer, nawr khawf byae-eu mae.
\p
\v 7 “Naqbawr tsof-awr gaqnya-eu tsawrhaq deuq, muiq-eu Saflar nae Kalizaq armur-anr aernaeq-euq dawq-anr yawmuiq-aer narhaq-awq. Ngar, ghaqler-eu tsawrhaq deuq-anr, Miqyaer-euq Baqlaqdirsuv-euq lafkhoer daef-eu jeq bif-eu arbawr-euq arsiq bidzaq ma.” ’
\s1 Saqmeuqnav Kalizaq Armur
\p
\v 8 “Saqmeuqnav Kalizaq armur-euq mqtav ghaqkhaer-anr heulof-aer bofnaeq-awq: ‘Ardanq bae-eu hawr-eu Arsaq saq-eu ghaq pyeuf-awr, shir-euq khawf ghofdaef lar-euq khoerghaq heulof-aer aer-eu mae:
\p
\v 9 “Ngar, nawq nae mr-euq jeq, khaeq-awr khav-eu gar yadaq-euq hawr-eu irshaq shaqluf-eu siqnya ma (aqdir aernar-aq, nawr-aq, smrmuiq smrbaw mae). Yurdav tsawrhaq maqngeur-eu gar, Yurdav tsawrhaq ma laer aer-eu tsawrhaq khoerdeuq, yaeqbawq saerlu-aer ngaeq-eu gar khawf ngar siqnya ma. Aqyawf maf-aq, naef Saqdaq-euq zanrdawq khawqnymr mae.
\v 10 Nawr yadaq-eu laer ghae-eu shaqzanq deuq-anr taqguv. Naef sanqpaq-aq, nawmaf-anr tsermr haw-eu laer nawmaf tiqpavnav deuq-anr kuv-anr nyaefur-awr, tser nan byanni khaeq-awr khav-eu gar yadaq taef-a. Nawr shir ngae keuvni sarjax zif-awq. Zif nar-aq, ngar, nawq-anr daef-eu jeq-euq shuir uqkhov bif ma.
\p
\v 11 “Naqbawr tsof-awr gaqnya-eu tsawrhaq deuq, muiq-eu Saflar nae Kalizaq armur-anr aernaeq-euq dawq-anr yawmuiq-aer narhaq-awq. Nyiq pov tiqpov shir-eu jeq, ghaqler-eu tsawrhaq-anr maq lavnar nya-ar.” ’
\s1 Beqgaqmor Kalizaq Armur
\p
\v 12 “Beqgaqmor Kalizaq armur-euq mqtav ghaqkhaer-anr heulof-aer bofnaeq-awq: ‘Miseuq nyiq paw baw-awr tav duidui-eu micaer bafluf-eu ghaq heulof-aer aer-eu mae:
\v 13 “Ngar, nawq nae mr-eu jeq siqnya-awr, nawq-euq jawrduq-aq, naef Saqdaq-euq nuirmanq mae laer khawf siqnya ma. Nawr, ngaq-euq tsawrmyanr-anr zifdanni nyaeftaeq-awr, Aqdirpav daefluf ngae khawf, nawr, ngaq-anr jan-eu jeq-anr maq byaerdzae-aq. Ngaq-anr sarjax zif-awr shirpeuq-eu Aqdirpav-aq, nawmaf-euq ghanrcae, naef Saqdaq-euq jawrduq-anr bisaef-euq mae.
\p
\v 14 Aerkhawf, ngar, nawq-anr aer paq-aer ghae-eu heumyav jeq jav-eu ma. Nawr jawr-eu gar, Baqlamq-euq dawqmaeq dawqtsov-anr cantae-eu tsawrhaq bijawr-euq mae. Dawqmaeq dawqtsov khoer-aq, Irsaqleqlav-euq zaqdeuq sanqtif bitif-eu laer, tanqpanq aqma mawrkawr-anr lawrnaeq-euq lawrdzar dzaqni hawr-eu, banq-awr khaqmiq sheuni, Baqlamq nae Baqlaer-anr maeqnaeq-euq mae.
\v 15 Khoeruqtaf, nawr jawr-eu gar jawr-eu tsawrhaq tiqpavnav deuq-aq, ngar byae-eu Nirgawrla tsawrhaq-euq dawqmaeq dawqtsov maeqnan cantae luf-eu mae.
\v 16 Khoermirnae, noeqpov noeqpar mr-awq. Maq noeqpov nar-aq, ngar, nawr jawr-eu gar yawkawr-aer oe-awr, ngaq-euq khaqmae-anr nae dovle-eu micaer nae tsawrhaq khoerdeuq-anr guirdeuvdeuv ma.
\p
\v 17 “Naqbawr tsof-awr gaqnya-eu tsawrhaq, muiq-eu Saflar nae Kalizaq armur-anr aernaeq-euq dawq-anr yawmuiq-aer narhaq-awq. Ngar, ghaqler-eu tsawrhaq-anr, zaftaq-euq maqnav bidzaq-awr, khaqlo lopyur tiq siq bif ma. Khaqlo khoersiq-euq khoertav tsawrmyanr yawshuif boftaq-euq mae. Khaqlo khoersiq za-euq aqyawfghaq maqngeur nar-aq, tsawrmyanr khoermyanr-anr nuighaq tiqghaq-iq maq siqnya-a.” ’
\s1 Tiqyaqdiqlar Kalizaq Armur
\p
\v 18 “Tiqyaqdiqlar Kalizaq armur-euq mqtav ghaqkhaer-anr heulof-aer bofnaeq-awq: ‘Miqyaer-euq Zaqyo-euq myavnuiv-aq, miqdzaq miqlmr lof-aer dur-awr, aqkuir-aq, guirnyiqni guiqshuir lof-aer dur-eu mae. Aqyawf heulof-aer aer-eu mae:
\p
\v 19 “Ngar, nawq nae mr-euq jeq, gaq-euq, kuirlaf geuf-euq, jan-eu jeq anr-euq hawr-eu orcoer-euq gar, ngar siqnya ma. Khoeruqtaf, nymq-mr nawr mrluf-eu yawmuiq jeq-aq, yawbae myavmaqtser myaq-eu gar khawf ngar siqnya ma.
\p
\v 20 Aerkhawf, ngar, nawq-anr aer paq-aer ghae-eu heumyav jeq jav-eu ma. Yawqhar yawqha, Miqyaer gharduq ngaeqdan-eu tsawrhaq ma laer aer-eu zaqmiq aqbur Yeqsaqbeqlar-anr nawr bi jawrluf-eu nga siq. Aqyawf, ngaq-euq ghaqzaq ghaqkhaer-anr banq-awr, khaqmiq sheuni hawr-eu tanqpanq aqma mawrkawr-anr lawrnaeq-euq lawrdzar dzaqni, maeqnaeq tsovnaeq-awr murluf-eu mae.
\v 21 Aqyawf, banq-awr khaqmiq sheu-eu iqbax noeqpovni, ngar aryamq bif-euq khawf aqyawf maq noeqpov-a.
\v 22 Hawtaq-awq. Ngar, aqyawf-anr bi narlar-awr, yufzar-anr biga ma. Aqyawf naeq-aer banq-awr joe-euq tsawrhaq khoerdeuq khawf, aqyawfmaf mrluf-eu jeq-anr maq noeqpov nar-aq, aqyawf maf-euq khoertav khawf shaqdui zanq duidui-eu jeq bi keuvle ma.
\v 23 Ngar, aqyawf-euq zaqdeuq-anr saef-awr bishir ma. Khoerngaejawr, ngar-aq, nuima hawr-eu nuinoeq nuidur-anr tsermr-eu ghaq ngar-a laer Kalizaq armur yawqmur navluf yasiq taef-a. Ngar, nawmaf yawqghaq navluf-anr yawqha nae mr-euq lof-aer geuxni bifnaeq ma.
\p
\v 24 “Aqcawq, naef Saqdaq-euq dawqtsuif naf duidui-eu jeq laer aer-eu deuq-anr maq siqnya-aer, khoerlof-aer ghae-eu dawqmaeq dawqtsov-euq maeqnan maq cantae ghae-euq nawmaf hawr-eu Tiqyaqdiqlar-anr jawr-eu nuideuq-anr ngar heulof-aer aernaeq nyar: ngar, nawmaf-anr khavbaev yawqjeqyawq maqpar ciqpinaeq ma.
\v 25 Aerkhawf, ngar oe-eu ngae keuvni, nawmaf javluf-eu jeq-anr zifdanni nyaeftaeq taq-awq.
\p
\v 26 Ghaqler-eu tsawrhaq pyeuf-awr, arsaqsaq ngae keuvni, ngaq-euq gar mrluf-eu tsawrhaq-aq, ngar, aqyawf-anr mirkhanq-euq tsawrjeuq-euq khoertav uvlanr-eu aryaq bifnaeq ma.
\p
\v 27 ‘Aqyawf, aqyawf maf-anr shmr gawqyoeq nae uvlanr-awr, mirtsaq oeqlanq daepav-eu lof-aer daepav daeshav taef-a.’
\p NgaqDa nae ngaq-anr bifnaeq laf-euq lof-aer,
\v 28 ngar khawf aqyawf-anr shawqga shawqmuir bifnaeq ma.
\p
\v 29 “Naqbawr tsof-awr gaqnya-eu tsawrhaq deuq, muiq-eu Saflar nae Kalizaq armur-anr aernaeq-euq dawqdeuq-anr yawmuiq-aer narhaq-awq.” ’
\c 3
\s1 Saqdir Kalizaq Armur
\p
\v 1 “Saqdir Kalizaq armur-euq mqtav ghaqkhaer-anr heulof-aer bofnaeq-awq: ‘Miqyaer-euq Saflar shif lar hawr-eu aqguir shif siq anrluf-eu ghaq heulof-aer aer-eu mae:
\p “Ngar, nawq nae mr-euq jeq-anr siqnya ma. Aqcawq, nawr daefluf mae laer aer-eu khawf, nawr-aq yawshir mae.
\p
\v 2 Nawr yawbeur beur-aer jawr-awq. Shirtaw taeqni pyeuf-ir taq-euq dzerlar-euq deuq-anr ghaq bifnaeq-awq. Aqjeq mirnae aernar-aq, ngaq-euq Miqyaer-euq maeqshi, nawq nae mrtaq-euq tiqpawf-iq maqbyan nga laer ngaq-anr mawrlar-eu mae.
\v 3 Khoermirnae, nawr aqjox-aer hageuf-awr, aqjox-aer yagaq-euq deuq-anr taqngaer de-eq. Khoerdeuq-anr narhaq geuf-awr, noeqpov noeqpar-awq. Nawr yawbeur beur-aer maqjawr ngae, smrkhoeq lof-aer ngar oe ma. Nawr jawr-eu gar, ngar aqgeu ngae yamq-anr oekeuv-eu laer nawr maqya siq-ar.
\p
\v 4 Aerkhawf, Saqdir-euq lafkhoer, yawqha-euq maeqtsoeq maq lavjawfni daef-euq tsawrhaq tiqpavnav deuq jawr-a siq. Aqyawfmaf geux-eu mirnae, maeqtsoeq yawpyur dm-awr, ngaq naeq-aer tiqkawv lof-aer yacan taef-a.
\v 5 Ghaqler-eu tsawrhaq-aq, maeqtsoeq yawpyur yadm taef-a. Ngar, aqyawf-euq tsawrmyanr, Daef-eu jeq bif-eu sanqbof-anr nae maq sivbyovni, ngaqDa hawr-eu aqyawf-euq mqtav ghaqkhaer deuq-euq maeqshi, aqyawf-euq tsawrmyanr aerdov ma.
\p
\v 6 “Naqbawr tsof-awr gaqnya-eu tsawrhaq deuq, muiq-eu Saflar nae Kalizaq armur-anr aernaeq-euq dawqdeuq-anr yawmuiq-aer narhaq-awq.” ’
\s1 Pirlaqdeqpir Kalizaq Armur
\p
\v 7 “Pirlaqdeqpir Kalizaq armur-euq mqtav ghaqkhaer-anr heulof-aer bofnaeq-awq: ‘Larghov pantaq-euq gar tiqghaq-iq maq piqtaeq nya-aer, piqtaeq taq-euq gar tiqghaq-iq maq pannya-eu, “Daqbir-euq mawqtawfdur tuvtaeq taq-euq dawrcoeni ghae-eu yawshawr ghaq heulof-aer aer-eu mae.”
\p
\v 8 “Ngar, nawq nae mr-euq jeq-anr siqnya ma. Hawsher-eq. Ngar, tsawrhaq tiqghaq-iq maq piqtaeq nya-eu larghov tiqghov, nawq-euq maeqshi pantaq-euq ma. Nawr ghaq uicuiv taef-aer anr-eu khawf, ngaq-euq dawq-anr narhaq geuf-awr ngaq-euq tsawrmyanr-anr maq byaerdzae-aq.
\v 9 Aqdir Yurdav tsawrhaq maqngeur-eu gar, Yurdav tsawrhaq ma laer jaqmyawf myawf-eu, naef Saqdaq-euq zanrdawq khawqnymr-anr gawf-eu deuq, nawq-euq aqkuir-euq dawqpae lar-awr awbyavni ngar janr ma. Khoerngae, ngar, nawq-anr gaq-eu ngar-a laer aqyawfmaf yasiq taef-a.
\v 10 Nawr, ngaq-euq dawq narhaq geuf-awr daqcoer orcoer-eu mirnae, mirtsaq-euq khoertav kharjawr-eu tsawrhaqzaq-anr tsermr-eu shaq-awr zanq-eu jeq keuvle ngae, ngar, nawq-anr bibuq-ir ma.
\p
\v 11 Hawde-eq. Ngar yawkawr-aer oe ma! Nawq-euq shuir uqkhov-anr aqcawq nae maqbi lugeufni, nawr kharjav-eu jeq-anr zifdanni nyaeftaeq taq-awq.
\v 12 Ngar, ghaqler-eu tsawrhaq-anr ngaq-euq Miqyaer-euq uqduq tanqnymr nymrma-euq khawrzeur bigeuf-awr, aqyawf-anr aqmyanluf khoergar bijawr ma. Ngaq-euq Miqyaer-euq tsawrmyanr, hawr-eu ngaq-euq Miqyaer jawr-eu mq-anr nae oeka-euq Yeqlursaqlaeq yawshuif pyeuf-eu, ngaq-euq Miqyaer-euq meuq-euq tsawrmyanr hawr-eu ngaq-euq tsawrmyanr yawshuif, ngar, aqyawf-euq khoertav bofdavnaeq ma.
\p
\v 13 “Naqbawr tsof-awr gaqnya-eu tsawrhaq deuq, muiq-eu Saflar nae Kalizaq armur-anr aernaeq-euq dawqdeuq-anr yawmuiq-aer narhaq-awq.” ’
\s1 Lawqdiqciv Kalizaq Armur
\p
\v 14 “Lawqdiqciv Kalizaq armur-euq mqtav ghaqkhaer-anr heulof-aer bofnaeq-awq: ‘Sarjax zif-awr yawtsaq yawdawr-euq lafkhoer sarkir kamq-eu ghaq, Miqyaer nae khar baetaq-euq khoertav uqdzan ghaq pyeuf-awr, Aqmeq laer kur-eu ghaq heulof-aer aer-eu mae:
\p
\v 15 “Ngar, nawq nae mr-euq jeq-anr siqnya ma. Nawr-aq, yawtsaef khawf maqngeur-aer, yawlanr khawf maqngeur nga. Yawtsaef nar-aq yawtsaef, yawlanr nar-aq yawlanr laer duq-eu gar ngar geufmawf mir-a.
\v 16 Aerkhawf, nawr-aq, yawtsaef khawf maqngeur, yawlanr khawf maqngeur-aer lmrboqni taef-aer ghae-eu mirnae, ngaq-euq khaqmae-anr nae nawq-anr maevdzae ma.
\v 17 Nawr aer-eu, ‘Ngar-aq, smrmuiq smrbaw ma. Pyurshuir myawqganq javganq-awr, tiqjeq-iq maqnym.’ Aerkhawf, nawr-aq, shaqdui zanq duidui-awr ghawqshaq gaqlar paq-aer ghae-eu, irshaq irkov pyeuf-awr, myavbaef baef-eu uqtaf, nermyawvni ghae-eu gar nawr maq siqnya-a.
\p
\v 18 Ngar, nawq-anr maeqbawq bifnaeq nyar. Nawr smrmuiq muiqlarni, ngar jawr-eu gar miqdzaq nae kharshawr taq-euq shuir zeurlar-awq. Nawr nermyawvni shafdawrlar paq-aer jawr-eu gar aqcawq maqya hawmawrni, maeqtsoeq yawpyur zeurdm lar-awq. Khoeruqtaf, nawq-euq myavnuiv mawrnya larni, myavnuiv-anr laef-eu javghaq zeurlar-awq.
\p
\v 19 Ngar gaq-eu tsawrhaq yawqghaq navluf-anr, ngar maeqpar dzawpar naeq-eu ma. Khoermirnae, nawr nuima keuv-awr noeqpov noeqpar mr-awq.
\p
\v 20 Narhaq sher-eq, ngar larghov-anr yawf-awr khovluf ma. Aqsur ghaq maqkaq, ngaq-euq tersar gaq-awr, larghov pannaeqlaf nar-aq, ngar, aqyawf jawr-eu gar urler-awr, ngar, aqyawf naeq-aer dzaqtaf dawrtaf ma. Aqyawf khawf ngaq naeq-aer dzaqtaf dawrtaf taef-a.
\p
\v 21 Ngar ghaqler-euq mirnae, ngaqDa-euq nuirmanq-anr ngaqDa naeq-aer tiqkawv lof-aer nuirluf-eu lof-aer, ngar khawf ghaqler-eu tsawrhaq-anr ngaq naeq-aer ngaq-euq nuirmanq-anr binuir ma.
\p
\v 22 “Naqbawr tsof-awr gaqnya-eu tsawrhaq deuq, muiq-eu Saflar nae Kalizaq armur-anr aernaeq-euq dawqdeuq-anr yawmuiq-aer narhaq-awq.” ’ ”
\c 4
\s1 Miqyaer-euq Nuirmanq-euq Maeqshi
\p
\v 1 Khoerdeuq dzeur-euq nar-aq, ngar hawghae ngae, mq-euq khoertav larghov pantaq-euq gar ya’mawr-euq ma. Yawbae ngaq-anr dawq ngaeqcawq-eu darhae baw-eu gar dur-eu tersar khoersar, ngaq-anr heulof-aer paraer-eu mae, “Nawr heugar davlar-awq. Aqkar ya pyeuflar-eu garkawv deuq ngar, nawq-anr bimawr nyar.”
\p
\v 2 Khoernar-aq, tiqpov taef-aer muiq-eu Saflar-euq lafkhoer jawrluf ngae, mq-euq khoertav nuirmanq tiq manq jav-awr, nuirmanq-anr tiq ghaq nuirluf-eu gar ngar ya’mawr-euq ma.
\v 3 Khoergar nuirluf-eu khoerghaq-aq, yawbyaf byaf-aer ghae-eu khaqlo saer hawr-eu, nertseuvni ghae-eu khaqlo saer-anr dur-eu mae. Nuirmanq-anr-aq, nyoernav nav-eu khaqlo saer-anr dur-eu arderlerkhan nae khanjawq taq-euq mae.
\v 4 Nuirmanq khoer-euq tiqjawq, nuirmanq 24 manq jav-awr, nuirmanq khoerdeuq-anr maeqtsoeq yawpyur dm-awr, shuir uqkhov khovluf-eu aqyuif aqtsu 24 ghaq nuirluf-eu mae.
\v 5 Nuirmanq-anr nae mqmyawf myawf-awr, mqjeq jeq-eu hawr-eu tersar ghawqmya jeq manrdov lef-eu mae. Nuirmanq-euq maeqshi miqdzaq tsirkhmq doftaq-euq mae. Tsirkhmq dofdavduq khoer shif hmq-aq, Miqyaer-euq Saflar shif lar mae.
\p
\v 6 Nuirmanq-euq maeqshi, jeq-oq saer-anr dur-eu pyawqhaw-euq iqmalavshav jav-eu mae. Nuirmanq-euq ghanrcae hawr-eu tiqjawq, maeqshi narkhan-aer myavnuiv tiqbyanni tsof-eu yawdaef jeq oeq mawr jawr-eu mae.
\v 7 Yawbae mawr-aq, arlaqjaqshir-anr dur-eu mae. Nyiq mawr tiqmawr-aq, mawrner mawrgaw-anr dur-eu mae. Smq mawr tiqmawr-aq, tsawrhaq-euq myavpyawq tsof-eu mae. Oeq mawr tiqmawr-aq, zawluf-eu khaqdzer dzerma-anr dur-eu mae.
\v 8 Yawdaef jeq khoer oeq mawr-aq, yawqmawr navluf aqdanr kof danr tsof-awr, lafkhoer lafnyir-aer myavnuiv tiqbyanni tsof-eu mae. Aqyawfmaf uqcif nan’ghanr maqaer maq naqlerni aer-eu,
\q1 “Baoq huiq duidui-eu Sanqpaq Miqyaer-aq,
\q1 Yawshawr mae, yawshawr mae, yawshawr mae.
\q1 Aqyawf-aq, arhu nae daef-eu, nymq-mr keuvni daefluf-awr aqkar zafka le-eu ghaq mae!”
\p
\v 9 Yawdaef jeq khoerdeuq, nuirmanq-anr nuir-awr mqmaq maqbyav yarzir daef-eu ghaq-anr, yawshaef khanqsaer, taqhuiq taqmanr-eu jeq hawr-eu guiqlanq-anr jaceuq-eu jeq dawqtawvluf damqnaeq ngae,
\v 10 aqyuif aqtsu khoer 24 ghaq khawf, nuirmanq-anr nuirluf-eu mqmaq maqbyav yarzir daef-eu khoerghaq-anr, awbyav-awr uqduq tanq-eu mae. Nuirmanq-euq maeqshi aqyawf maf-euq shuir uqkhov dzaetaq-awr heulof-aer aer-eu mae,
\q1
\v 11 “Or, nga’maf-euq Sanqpaq Miqyaer-or!
\q1 Nawr-aq, yawqjeq navluf-anr bae-awr,
\q1 Nawr nuima tsaq-eu lof-aer nawq nae bae-euq jeq daefnya javnya-eu mirnae,
\q1 Yawshaef khanqsaer, taqhuiq taqmanr-eu jeq hawr-eu, baoq dawqtawvluf nawr za-eu geux mae.”
\c 5
\s1 Yovtaq-euq Sanqbof
\p
\v 1 Khoerngae, ngar, nuirmanq-anr nuirluf-eu ghaq-euq armar laf-anr, yovtaq-euq sanqbof tiq yov anr-eu gar ya’mawr-euq ma. Sanqbof khoeryov-aq, lafkhoer lafnyir-aer nyiq pawluf sanqbof boftaq-awr, jmq shif tsanr diqtaq-euq mae.
\v 2 Khoernar-aq, heu-anr ngar ya’mawr-euq ma. Ghaq zawr khav-eu mqtav ghaqkhaer tiq ghaq tersar yawkhav-aer gur-eu, “Aqsur ghaq jmq diqtaq-euq khoer shif tsanr gheudzae-awr, sanqbof heuyov-anr pan-eu geux-eu la?”
\v 3 Mq-euq khoertav khawf, mirtsaq-euq khoertav khawf, mirtsaq dawqdan khawf, sanqbof khoeryov pan-awr hawnya-eu tiqghaq-iq maqjawr-a.
\p
\v 4 Ngar, sanqbof khoeryov-anr pan-awr guini geux-eu tsawrhaq tiqghaq-iq maqjawr-eu mirnae, ngoer duidui-euq ma.
\v 5 Khoerngae, aqyuif aqtsu khoerdeuq-euq lafkhoer-euq tiq ghaq, ngaq-anr aernaeq laf-eu, “Taqngoer. Hawsher-eq. Yurdav arjeuq-euq Arlaqjaqshir pyeuf-eu, Daqbir-euq Duqcir ghaqler-euq mae. Aqyawf, jmq diqtaq-euq khoer shif hmqluf gheudzae-awr, sanqbof khoeryov-anr aqyawf pannya-eu mae.”
\p
\v 6 Khoerngae, ngar, aqyuif aqtsu deuq-euq ghanrcae, nuirmanq hawr-eu yawdaef jeq khoer oeq mawr-euq yawkaq-anr Yawrzaq yawfluf-eu gar ya’mawr-euq ma. Yawrzaq-aq, saef-euq gar yadaq-euq lof-aer dur-eu mae. Aqyawf-aq, uqcoer shif coer tsof-awr, myavnuiv shif nuiv tsof-eu mae. Myavnuiv khoer shif nuiv-aq, mirtsaq-euq khoertav doeni Miqyaer nae bi irbyan taq-euq Miqyaer-euq Saflar shif lar mae.
\v 7 Khoerngae, Yawrzaq le-awr, nuirmanq-anr nuirluf-eu ghaq-euq armar laf-anr anr-eu, yovtaq-euq sanqbof khoeryov yur-euq mae.
\s1 Yawrzaq-aq Geux-eu Mae
\p
\v 8 Aqyawf sanqbof khoeryov yur-euq naeq-aer yawdaef jeq oeq mawr hawr-eu aqyuif aqtsu khoer 24 ghaq Yawrzaq-euq maeqshi awbyav ghae-euq mae. Aqyawfmaf yawqghaq navluf deur-mq cuq baf-awr, dofdamq-eu yawsaw jeq tiqbyanni anr-eu shuir khmqmaq ciqluf-eu mae. Yawsaw jeq khoer-aq, tsawrshawr deuq-euq guiqlanq shardawq mae.
\v 9 Aqyawfmaf cardawq yawshuif heulof-aer car-eu mae:
\q1 “Nawr-aq, yovtaq-euq sanqbof teuyov yur-awr,
\q1 Jmq diqtaq-euq gheudzae-eu geux-eu mae.
\q1 Aqjeq mirnae aernar-aq, nawr saef-euq gar yadaq-awr,
\q1 Nawq-euq shiq nae yawqjeq navluf-euq arjeuq arca, dawqngaeq dawqbav, tsawrhaq hawr-eu tsawrjeuq tsawrca-anr, kakhof-awr Miqyaer-anr bi gawflar naeqlaf-euq mae.
\q1
\v 10 Nawr, nga’maf-anr Miqyaer-euq maeqshi,
\q1 Sanqpaq hawr-eu pirma pyeuflarni, janrnaeq laf-euq mae.
\q1 Khoermirnae, nga’maf, mirtsaq-euq khoertav ya uvlanr taef-a.”
\p
\v 11 Ngar par hawghaelef ngae, nuirmanq, yawdaef jeq hawr-eu aqyuif aqtsu-euq tiqjawq, ghawqmya’ni ghae-eu mqtav ghaqkhaer-euq tersar-anr yagaq-euq ma. Mqtav ghaqkhaer khoerdeuq-aq, maq guijir coerni ardui arduighaq byan-eu mae.
\v 12 Aqyawfmaf tersar yawkhav khav-aer aer-eu,
\q1 “Saef-euq gar yadaq-euq Yawrzaq-aq,
\q1 Baoq hawr-eu pyurshuir myawqganq, zaqsiq tsawrganr hawr-eu ghaq,
\q1 Taqhuiq taqmanr-eu jeq, yawshaef khanqsaer hawr-eu jaceuq-eu jeq,
\q1 Heudeuq dawqtawvluf za-eu geux-eu mae!”
\p
\v 13 Khoernar-aq, ngar, mq-euq khoertav hawr-eu mirtsaq-euq khoertav, mirtsaq-euq dawqdan hawr-eu iqmalavshav-euq lafkhoer, khardaef kharjawr-eu jeq, heulof-aer aer-eu gar yagaq-euq ma,
\q1 “Jaceuq-eu jeq hawr-eu taqhuiq taqmanr-eu jeq,
\q1 Yawshaef khanqsaer hawr-eu baoq dawqtawvluf,
\q1 Li-eu maqbawni, nuirmanq-anr nuirluf-eu ghaq-anr hawr-eu Yawrzaq-anr of luf-ur.”
\p
\v 14 Khoerngae, yawdaef jeq khoer oeq mawr, “Aqmeq!” laer aer-awr, aqyuif aqtsu khoer 24 ghaq khawf, awbyav-awr li-eu maqbawni daef-eu ghaq-anr uqduq tanq-euq mae.
\c 6
\s1 Jmq Tif: Ghaqler-eu Manqpyur
\p
\v 1 Khoernar-aq, ngar, Yawrzaq, jmq diqtaq-euq khoerdeuq-anr nae tiq tsanr-anr pan-eu gar ya’mawr-awr, yawdaef jeq khoer oeq mawr-euq lafkhoer nae tiq mawr, mqjeq jeq-eu tersar-anr durni heulof-aer aer-eu gar yagaq-euq ma, “Lar-awr, hawlar-awq.”
\v 2 Hawsher-eq. Ngar hawghae ngae, manq manqpyur tiq mawr-anr dziqluf-eu ghaq, kav tiq kanr bafluf-eu gar ya’mawr-euq ma. Aqyawf-anr shuir uqkhov bif-awr, aqyawf ghaqler-euq ghaq lof-aer ghaqlerni dov-ir-euq mae.
\s1 Jmq Nyif: Guir Deuv-eu Manqner
\p
\v 3 Khoernar-aq, Yawrzaq, jmq diqtaq-euq nyiq tsanr tiqtsanr-anr pan ngae, ngar, yawdaef jeq nyiq mawr tiqmawr heulof-aer aer-eu gar yagaq-euq ma, “Lar-awr, hawlar-awq.”
\v 4 Khoerngae, miqdzaq lof-aer ner-eu manq tiq mawr dovle-euq mae. Mirtsaq-euq khoertav tsaqler dzoerler-eu jeq-anr yurdzae-awr, tsawrhaqzaq tiqghaq tirghaq saefni, manq heumawr-anr dziqluf-eu ghaq-anr baoq biftaq-euq mae. Aqyawf-anr micaer mima tiq kanr khawf bifnaeq taq-euq mae.
\s1 Jmq Smr: Nym-eu Manqnav
\p
\v 5 Khoernar-aq, Yawrzaq, jmq diqtaq-euq smq tsanr tiqtsanr-anr pan ngae, ngar, yawdaef jeq smq mawr tiqmawr heulof-aer aer-eu gar yagaq-euq ma, “Lar-awr, hawlar-awq.” Hawsher-eq. Ngar hawghae ngae, manq manqnav tiq mawr-anr ya’mawr-euq ma. Manq-anr dziqluf-eu khoerghaq-euq aqlaf-euq lafkhoer pavyawq tuvtaeq taq-euq mae.
\v 6 Khoerngae, ngar, yawdaef jeq khoer oeq mawr-euq ghanrcae, dawq ngaeq-eu gar dur-eu tersar heulof-aer aer-eu gar yagaq-euq ma, “Caer tiq paeq deqnaqlir tiq byav poeq-awr, caerguiq smr paeq deqnaqlir tiq byav poeq-eu mae. Tsir hawr-eu aqgaf dzaruir-anr taq lavcawv.”
\s1 Jmq Oeq: Shir-eu Manqpyurpya
\p
\v 7 Khoernar-aq, Yawrzaq, jmq diqtaq-euq oeq tsanr tiqtsanr-anr pan ngae, ngar, yawdaef jeq oeq mawr tiqmawr heulof-aer aer-eu gar yagaq-euq ma, “Lar-awr, hawlar-awq.”
\v 8 Hawsher-eq. Ngar hawghae ngae, pyurpya’ni ghae-eu manq tiq mawr-anr ya’mawr-euq ma. Manq-anr dziqluf-eu ghaq-euq tsawrmyanr-aq, Shir-eu jeq laer kur-awr, Shir-eu mirkhanq, aqyawf-euq maeqnan cantae luf-eu mae. Micaer, maef-awr shuf-eu jeq, shir-eu jeq hawr-eu, mirtsaq-anr jawr-eu jeqzaq yawghae deuq-anr ghoeghoe-aer mirtsaq oeq bymr-anr nae tiq bymr-anr jawr-eu tsawrhaq-anr saef-eu aryaq, aqyawf nyaf-anr biftaq-euq mae.
\s1 Jmq Ngaq: Bisaef-euq Tsawrshawr-euq Tersar
\p
\v 9 Khoernar-aq, Yawrzaq, jmq diqtaq-euq ngaq tsanr tiqtsanr-anr pan ngae, ngar, Miqyaer-euq dawq hawr-eu aqyawfmaf nyaefzif luf-eu sarkir-euq baqda’nae bisaef-euq tsawrhaq deuq-euq saflar, lawrduq-euq uqmov jawr-eu gar ya’mawr-euq ma.
\v 10 Aqyawfmaf tersar yawkhav-aer gurgur-aer aer-eu, “Dawrcoeni ghae-eu shawr-eu Sanqpaq-or! Mirtsaq-euq khoertav jawr-eu, nga’maf-euq shiq bi yoerle-euq tsawrhaq deuq-anr, nawr yarkhaq darnaeq-awr janrkhof naeq-eu aryamq, aqmyan bi keuvle-eu laer ghae-eu le?”
\v 11 Khoerngae, aqyawfmaf yawqghaq navluf-anr pyurdeuqni ghae-eu paerkhanq paermanr bifnaeq-awr aernaeq-eu, “Nawmaf naeq-aer Kali-euq ghaqzaq ghaqkhaer deuq hawr-eu aqyuif aqnyir deuq, tsaqtsov taq-euq lof-aer nawmaf-anr durni saef-eu gar yadaq-eu tsawrhaq, nanqmyaq maq byanlar-euq khoerkeuvni, nawmaf tiqkhaeq naq-awr dawqtawq siq.”
\s1 Jmq Kof: Mqnyi Mirnyi Nyilar-euq
\p
\v 12 Ngar hawghaelef ngae, Yawrzaq, jmq diqtaq-euq kof tsanr tiqtsanr-anr pan-euq naeq-aer, hawsher-eq, mirluv yawkhav-aer luvlar-awr, nanrma-aq, uqduq tsaerkanr nae janr-euq guqdar paerzeur lof-aer navcawfni pyeuf-ir-euq uqtaf, bala-aq, shiq lof-aer pyeuf-ir-euq mae.
\v 13 Jaqlaer laerma bawlar-awr, siqguq marsheur-euq arbawr-anr bawnyaeler ngae, arsiq yawtsan gale-eu lof-aer, mq-euq khoertav-euq aqguir deuq mirtsaq-euq khoertav gale-euq mae.
\v 14 Seuqghaq artaf laeqyov-eu lof-aer mq byov-ir-euq mae. Gawqjawq hawr-eu irjawlanr dawqtawvluf yawqha-euq jawrduq-anr nae jivdov ghae-euq mae.
\p
\v 15 Khoerngae, mirtsaq-euq sanqpaq deuq, yawhuiq yawmanr deuq, smrmuiq smrbaw deuq, guirmaf aqyuif deuq, baoq jav-eu deuq, zaqkhav deuq hawr-eu zaqkhav maqngeur-eu tsawrhaq dawqtawvluf, lokhanq lobyoe-euq lafkhoer hawr-eu gawqjawq-anr jav-eu khaqlo deuq-euq lafkhoer caevzaf taq-euq mae.
\v 16 Aqyawfmaf gawqjawq hawr-eu khaqlo deuq-anr aernaeq-eu, “Nga’maf, nuirmanq-anr nuirluf-eu ghaq-euq myavpyawq-anr maqya mawr-aer, Yawrzaq nuima paer-eu gar maqya daqni, nga’maf-anr byavtaeq le-awr lavzaf naeqlaf-awq.
\v 17 Aqjeq mirnae aernar-aq, aqyawf nuima paer duidui-eu arnan nanma keuvle-euq gar, aqsur ghaq yawfdaqcoer nmr-mq?”
\c 7
\s1 Jmq Diqtaq-euq 144,000 Ghaq
\p
\v 1 Khoernar-aq, ngar, mirma oeqcoer oeqbawq-anr mqtav ghaqkhaer oeq ghaq yawfluf-eu gar ya’mawr-euq ma. Aqyawfmaf, mirtsaq-euq khoertav, iqmalavshav-euq khoertav hawr-eu arbawr dawqtawv luf-anr jaqlaer maqbi bawzawni, mirma oeqcoer oeqbawq-euq jaqlaer-anr nyaeftaeq taq-euq mae.
\v 2 Khoerngae, ngar, mqtav ghaqkhaer yawqghaqyawq, daefluf-eu Miqyaer-euq jmq yur-awr, nanrma dovkhaeq paw nae dovlar-eu gar ya’mawr-euq ma. Mirtsaq hawr-eu iqmalavshav-anr lavcawv-eu baoq zataq-euq mqtav ghaqkhaer khoer oeq ghaq-anr, aqyawf tersar yawkhav-aer gurgur-aer,
\v 3 aer-eu, “Aqduimaf, aqdui-euq Miqyaer-euq ghaqzaq ghaqkhaer deuq-euq narkhawr-anr jmq maqdiq-euq khoerkeuvni, mirtsaq, iqmalavshav hawr-eu arbawr deuq-anr nawmaf taq lavcawv law siq.”
\v 4 Irsaqleqlav tsawrjeuq tsawrca dawqtawv luf-euq lafkhoer, jmq diqtaq-euq tsawrhaq 144,000 ghaq byan-eu mae laer aer-eu gar ngar yagaq-euq ma:
\q1
\v 5 Yurdav-euq arjeuq arca, jmq diqtaq-euq 12,000 ghaq byan-eu mae.
\q1 Lurbeq-euq arjeuq arca, jmq diqtaq-euq 12,000 ghaq byan-eu mae.
\q1 Gav-euq arjeuq arca, jmq diqtaq-euq 12,000 ghaq byan-eu mae.
\q1
\v 6 Aqsaq-euq arjeuq arca, jmq diqtaq-euq 12,000 ghaq byan-eu mae.
\q1 Naqtaqlir-euq arjeuq arca, jmq diqtaq-euq 12,000 ghaq byan-eu mae.
\q1 Maqnaqseq-euq arjeuq arca, jmq diqtaq-euq 12,000 ghaq byan-eu mae.
\q1
\v 7 Surmoq-euq arjeuq arca, jmq diqtaq-euq 12,000 ghaq byan-eu mae.
\q1 Leqbir-euq arjeuq arca, jmq diqtaq-euq 12,000 ghaq byan-eu mae.
\q1 Irsaqkaq-euq arjeuq arca, jmq diqtaq-euq 12,000 ghaq byan-eu mae.
\q1
\v 8 Zaqburloq-euq arjeuq arca, jmq diqtaq-euq 12,000 ghaq byan-eu mae.
\q1 Yorsaev-euq arjeuq arca, jmq diqtaq-euq 12,000 ghaq byan-eu mae.
\q1 Beqyaqmiq-euq arjeuq arca, jmq diqtaq-euq 12,000 ghaq byan-eu mae.
\s1 Tsawrhaq Armaf Mafma
\p
\v 9 Khoernar-aq, ngar hawghae ngae, hawsher-eq, tsawrhaq tiqghaq-iq maq guijir coer-eu tsawrhaq armaf mafma-anr ya’mawr-euq ma. Aqyawf maf-aq, tsawrjeuq tsawrca, arjeuq arca, tsawrhaq hawr-eu dawqngaeq dawqbav yawqjeq navluf-euq lafkhoer nae lartaq-euq mae. Aqyawfmaf pyurdeuqni ghae-eu paerkhanq paermanr dm-awr, aqlaf-anr daor uqpyaq baf-awr nae, nuirmanq hawr-eu Yawrzaq-euq maeqshi yawfluf-eu mae.
\v 10 Aqyawfmaf tersar yawkhav-aer gur-awr aer-eu,
\q1 “Kakhof-eu jeq-aq, nuirmanq-anr nuirluf-eu aqdui-euq Miqyaer hawr-eu,
\q1 Yawrzaq-anr nae oe-eu mae.”
\p
\v 11 Mqtav ghaqkhaer dawqtawvluf, nuirmanq-euq tiqjawq, aqyuif aqtsu deuq hawr-eu yawdaef jeq khoer oeq mawr-euq tiqjawq yawfluf-eu mae. Khoerngae, aqyawfmaf nuirmanq-euq maeqshi awbyav-awr, Miqyaer-anr uqduq tanq-eu lafkhoer,
\v 12 aer-eu,
\q1 “Aqmeq. Jaceuq-eu jeq hawr-eu yawshaef khanqsaer,
\q1 Zaqsiq tsawrganr hawr-eu guiqlanq-anr jaceuq-eu jeq,
\q1 Taqhuiq taqmanr-eu jeq, baoq hawr-eu ghaq dawqtawvluf,
\q1 Mqmaq maqbyav yarzir, aqdui-euq Miqyaer-anr of luf-ur. Aqmeq.”
\p
\v 13 Khoerngae, aqyuif aqtsu deuq-euq lafkhoer-euq tiq ghaq, ngaq-anr narhaq-eu, “Pyurdeuqni ghae-eu paerkhanq paermanr dmluf-eu tsawrhaq heudeuq aqsur ghaq la? Aqyawfmaf aqgeugar nae lar-euq la?”
\p
\v 14 Khoerngae, ngar, aqyawf-anr, “Ngaq-euq sanqpaq-or! Nawr siqnya mae” laer aerkhof naeq-euq ma. Khoernar-aq, aqyawf, ngaq-anr heulof-aer aernaeq laf-euq mae: “Tsawrhaq heudeuq-aq, shaqdui zanq duidui-eu aryamq-euq lafkhoer nae dovlar-euq mae. Aqyawf maf-aq, yawqha-euq paerkhanq paermanr pyurdeuqni ghaelarni, Yawrzaq-euq shiq nae laeqtsiq ghaq-euq mae.
\q1
\v 15 Khoermirnae, aqyawfmaf, Miqyaer-euq nuirmanq-euq maeqshi jawr-awr, uqcif nan’ghanr maqaer, aqyawf-euq uqduq tanqnymr nymrma-euq lafkhoer, aqyawf-euq gar mrluf-eu mae.
\q1 Nuirmanq-anr nuirluf-eu khoerghaq khawf, aqyawf maf-euq ghanrcae jawr taef-a.
\q1
\v 16 Aqyawf maf-aq, dzaqdzaq dawrdawr maqpar maef-aer, nanrma hawr-eu yawsaf yawlanr khawf, aqyawf maf-anr maqcoeq maqciv-ar.
\q1
\v 17 Aqjeq mirnae aernar-aq, nuirmanq-euq ghanrcae jawr-eu Yawrzaq-aq, yawr-anr bo-eu lof-aer aqyawf maf-anr bosav taef-a.
\q1 Daef-eu jeq bif-eu ircuf irbyoe jav-eu gar, aqyawf maf-anr sheuqghae taef-a.
\q1 Miqyaer, aqyawf maf-euq myavnuiv-anr nae myavbir yawqdzuif navluf-anr sivdzaejir naeq taef-a.”
\c 8
\s1 Jmq Shif: Dofdamq-eu Shuir Kuqpaeq
\p
\v 1 Yawrzaq, jmq diqtaq-euq shif tsanr tiqtsanr-anr pan ngae, mq-euq khoertav, naqliq 30 peu aerghaqni ciqcurni jav-euq mae.
\p
\v 2 Khoerngae, ngar, Miqyaer-euq maeqshi yawfluf-eu mqtav ghaqkhaer khoer shif ghaq-anr darhae tiq ghaq-anr tiq hmq bifnaeq-eu gar ya’mawr-euq ma.
\v 3 Khoernar-aq, yawsaw jeq dofdamq-eu shuir kuqpaeq sheuluf-eu mqtav ghaqkhaer yawqghaqyawq dovle-awr, lawrduq-euq dawqpae yawfluf-eu mae. Nuirmanq-euq maeqshi jav-eu shuir nae janrtaq-euq lawrduq-euq khoertav, tsawrshawr dawqtawv luf-euq guiqlanq shardawq naeq-aer tiqkawv lof-aer lawrnaeq-eu laer, dofdamq-eu yawsaw jeq ghawqmya’ni aqyawf-anr bifnaeq taq-euq mae.
\v 4 Khoerngae, mqtav ghaqkhaer-euq aqlaf-euq lafkhoer anr-eu, dofdamq-eu yawsaw jeq-euq uqkhoeq hawr-eu tsawrshawr deuq-euq guiqlanq shardawq, tiqkawv lof-aer Miqyaer-euq maeqshi lekeuv-euq mae.
\v 5 Khoernar-aq, mqtav ghaqkhaer khoerghaq, yawsaw jeq dofdamq-eu shuir kuqpaeq sheu-awr, lawrduq-anr dofluf-eu miqdzaq tiqbyanni paevanr-awr, mirtsaq-euq khoertav biqka ghae-euq mae. Khoerngae, tersar ghawqmya jeq manr-awr mqjeq jeq-eu uqtaf, mqmyawf khawf myawf-awr, mirluv khawf luvlar-euq mae.
\p
\v 6 Darhae yurluf-eu mqtav ghaqkhaer shif ghaq, darhae baw-eu laer laeqhmq taq-euq mae.
\s1 Darhae Tif: Sanqlanqdar-anr Lavcawv-euq
\p
\v 7 Khoernar-aq, mqtav ghaqkhaer yawbae ghaq darhae baw ngae, shiq keuq-eu uqyaer arsiq hawr-eu miqdzaq, mirtsaq-euq khoertav biqka ghae-euq mae. Miqdzaq khoer nae arbawr smq bymr-anr nae tiq bymr puivdzaq jir-awr, yarmof yawnyoer dawqtawv luf-anr khawf puivdzaq jir-euq mae.
\s1 Darhae Nyif: Iqmalavshav-anr Lavdeuq-euq
\p
\v 8 Khoernar-aq, mqtav ghaqkhaer nyiq ghaq tiqghaq darhae baw ngae, miqdzaq dofluf-eu gawqjawq jawqma-anr dur-eu tiq jeq, iqmalavshav-anr biqpuf ghae-euq mae. Khoerngae, iqmalavshav smq bymr-anr nae tiq bymr shiq pyeuf-ir-euq mae.
\v 9 Iqmalavshav-euq lafkhoer khardaef kharjawr-eu jeq, smq bymr-anr nae tiq bymr shir-euq mae. Lawqdeuq khawf, smq bymr-anr nae tiq bymr cawv-ir-euq mae.
\s1 Darhae Smr: Ircuf-anr Lavdeuq-euq
\p
\v 10 Khoernar-aq, mqtav ghaqkhaer smr ghaq tiqghaq darhae baw ngae, dofluf-eu miqdzaq miqdof lof-aer dur-eu aqguir guirma tiq siq, mq-anr nae gale-awr, ircuf lawrbaq smq bymr-anr nae tiq bymr hawr-eu ircuf irbyoe deuq-euq khoertav gadav lef-euq mae.
\v 11 Aqguir khoersiq-euq tsawrmyanr-aq, “Khaqjawfni ghae-eu shiqteuv” laer kur-eu mae. Ircuf smq bymr-anr nae tiq bymr khaqjawfni ghae-ir-awr, dof tav-eu mirnae, tsawrhaq ghawqmya’ni shir-euq mae.
\s1 Darhae Oeq: Nanrma, Bala Hawr-eu Aqguir-anr Lavdeuq-euq
\p
\v 12 Khoernar-aq, mqtav ghaqkhaer oeq ghaq tiqghaq darhae baw ngae, nanrma smq bymr-anr nae tiq bymr, bala smq bymr-anr nae tiq bymr hawr-eu aqguir smq bymr-anr nae tiq bymr-anr ciqtanq ciqtuv-euq mirnae, nanrma, bala, aqguir-euq yawshaef, smq bymr-anr nae tiq bymr zanr-ir-euq mae. Nan’ghanr paw smq bymr-anr nae tiq bymr yawshaef maqbya-aer pyeuf-ir-awr, uqcif paw khawf khoerlof-aer pyeuf-ir-euq mae.
\p
\v 13 Ngar hawghae ngae, mq-euq ghanrcae zawluf-eu mqtav ghaqkhaer tiq ghaq, tersar yawkhav-aer heulof-aer aer-eu gar yagaq-euq ma, “Darhae maqya baw-euq mqtav ghaqkhaer heu smr ghaq darhae bawlar-eu laer ghae-eu mae. Mirtsaq-euq khoertav jawr-eu tsawrhaqzaq-aq, ghawqshar shaq-aer, ghawqshar shaq-aer, ghawqshar shaq-aer yaghae saeflef taef-a.”
\c 9
\s1 Darhae Ngaq: Nyaevbanr-euq Guirmaf
\p
\v 1 Mqtav ghaqkhaer ngaq ghaq tiqghaq darhae baw ngae, ngar, aqguir tiq siq, mq-euq khoertav nae mirtsaq-euq khoertav gaka lef-eu gar ya’mawr-euq ma. Aqguir khoersiq-anr li-eu maqbaw-eu duqkhanq-euq mawqtawfdur biftaq-euq mae.
\v 2 Khoerngae, aqguir khoersiq, li-eu maqbaw-eu duqkhanq khoerkhanq-anr pan-euq mae. Khoerngae, miqdzaq tsawqbym bym’ma-anr nae uqkhoeq tanqdov laf-eu lof-aer, duqkhanq khoerkhanq-anr nae uqkhoeq tanqdov laf-eu mae. Uqkhoeq khoer-euq baqda’nae, nanrma hawr-eu mq zanrtsuini pyeuf-ir-euq mae.
\v 3 Khoernar-aq, uqkhoeq-euq lafkhoer nae nyaevbanr dovlar-awr, mirtsaq-euq khoertav gataq le-euq mae. Nyaevbanr khoerdeuq-anr boeqkaqlaqma lof-aer dur-eu baoq biftaq-euq mae.
\v 4 Mirtsaq-euq khoertav khardaef-eu yarmof, arpaf yawnyoer yawqjeq navluf hawr-eu arbawr dawqtawv luf-anr maq lavcawv-aer, narkhawr-anr Miqyaer-euq jmq maq diqtaq-euq tsawrhaq deuq-anr taef-aer lavcawvni nyaevbanr khoerdeuq-anr dawq biftaq-euq mae.
\v 5 Aerkhawf, nyaevbanr khoerdeuq, tsawrhaq khoerdeuq-anr saefni aryaq maqbif-aq. Bala ngaq siq byanni taef-aer aqyawf maf-anr khaeqnaeq nya-eu mae. Nyaevbanr khoerdeuq nae kawf-euq-aq, boeqkaqlaqma nae tsawrhaq-anr daeq-euq lof-aer gawr-eu mae.
\v 6 Aryamq khoeryamq-euq lafkhoer, tsawrhaqzaq shir-eu jeq-anr sharpov-eu khawf maq shirnya-a. Shirmawf duidui-eu khawf, shir-eu jeq aqyawf maf-anr nae caevbyov taef-a.
\p
\v 7 Nyaevbanr khoerdeuq-aq, guirdeuv deuv-ir-eu laer laeqhmq taq-euq manqdeuq-anr dur-eu mae. Aqyawf maf-euq uqduq-aq, shuir uqkhov-anr dur-eu uqkhov khovluf-eu gar dur-awr, myavpyawq-aq, zaqyo aqli-euq myavpyawq-anr dur-eu mae.
\v 8 Aqyawf maf-euq tsaerkanr-aq, zaqmiq aqbur-euq tsaerkanr-anr dur-awr, seuq-aq, arlaqjaqshir-euq seuq-anr dur-eu mae.
\v 9 Aqyawf maf-euq khanq-anr daeqdaqduq-aq, shmrnae janr-euq khanq-anr daeqdaqduq lof-aer dur-eu mae. Aqyawfmaf danrdiq diq-eu tersar-aq, manq lavlawq ghawqmya’ni guirdeuv deuv-eu gar caevluf-eu tersar lof-aer manr-eu mae.
\v 10 Aqyawf maf-euq dawqmiq-aq, boeqkaqlaqma-euq dawqmiq-anr dur-awr, byaqiq tsof-eu mae. Aqyawfmaf, byaqiq khoer nae tsawrhaqzaq-anr bala ngaq siq byanni lavnar lavgawr-eu baoq zataq-euq mae.
\v 11 Aqyawf maf-euq sanqpaq-aq, li-eu maqbaw-eu duqkhanq-euq mqtav ghaqkhaer mae. Aqyawf-euq tsawrmyanr-aq, Heqbyaer dawq “Aqbaqdoq” laer kur-awr, Heqlaqsar dawq “Aqpawrliroq” laer kur-eu mae. (Dawqtsuif-aq, “Lavcawv-eu ghaq” laer aermawf-eu mae.)
\p
\v 12 Ghawqshar shaq-aer ghaelar paq-aer ghae-eu yawbae jeq jir-euq mae. Hawtaq-awq. Heu-euq maeqnan, ghawqshar shaq-aer ghaelar paq-aer ghae-eu nyiq jeq keuvle luf-eu mae.
\s1 Darhae Kof: Guirdeuv Deuv-eu Manq
\p
\v 13 Mqtav ghaqkhaer kof ghaq tiqghaq darhae baw ngae, ngar, Miqyaer-euq maeqshi jav-eu shuir nae janrtaq-euq lawrduq-euq lafcoer-euq uqcoer oeq coer-euq ghanrcae nae tersar manrdov lef-eu gar yagaq-euq ma.
\v 14 Tersar khoer-aq, darhae yurluf-eu mqtav ghaqkhaer kof ghaq tiqghaq-anr heulof-aer aernaeq-euq mae, “Urbaqlar lawrbaq baqma-anr paftaq-euq mqtav ghaqkhaer khoer oeq ghaq-anr pyaeqnaeq-awq.”
\v 15 Khoerngae, mqtav ghaqkhaer khoer oeq ghaq-anr laeqhmq taq-euq lof-aer, nanpax paxtaq-euq arkhof, arla, arnan, aryamq tsaq ngae, tsawrhaqzaq smq bymr-anr nae tiq bymr saefni pyaeqnaeq-euq mae.
\v 16 Manq-anr dziq-eu guirzaq armyav ghaq byan-eu la laer aernar-aq, aqyawf maf-aq 200,000,000 ghaq byan-eu mae laer aer-eu gar, ngar yagaq-euq ma.
\p
\v 17 Mawrle-euq lafkhoer ngar, manq ghawqmya ni-anr ya’mawr-euq ma. Manq khoerdeuq-anr dziqluf-eu tsawrhaq-aq, miqdzaq lof-aer nertseuvni ghae-eu, nerpuir puir-eu hawr-eu miqdzar dzarshuir lof-aer shuir-eu, khanq-anr daeqdaqduq dmluf-eu mae. Manq-euq uqduq-aq, arlaqjaqshir-euq uqduq-anr dur-awr, manq khoerdeuq-euq khaqmae-anr nae miqdzaq, uqkhoeq hawr-eu miqdzar dzarshuir dovle-eu mae.
\v 18 Manq khoerdeuq-euq khaqmae-anr nae dovle-eu miqdzaq, uqkhoeq hawr-eu miqdzar dzarshuir heu smr jeq-euq baqda’nae, tsawrhaqzaq smq bymr-anr nae tiq bymr shir-euq mae.
\v 19 Manq khoerdeuq-euq baoq-aq, khaqmae hawr-eu dawqmiq-anr anr-eu mae. Aqyawf maf-euq dawqmiq-aq arlawr-anr dur-awr, uqduq khawf tsof-awr, aqyawfmaf, uqduq khoer nae tsawrhaqzaq-anr lavtanq lavnar-eu mae.
\p
\v 20 Khaeq-awr khav-eu khoerdeuq nae maq lavsaef jir-aer dzerlar-euq tsawrhaq deuq-aq, aqyawf maf-euq aqlaf nae mrtaq-euq deuq-anr maq noeqpov maq noeqpar-a. Aqyawf maf-aq, naef sanqpaq-anr uqduq tanq-awr, pyur, shuir, guiqshuir, darkawq hawr-eu khaqlo nae janrtaq-euq, maq mawrnya-eu, maq gaqnya-eu, maq cannya-eu tanqpanq aqma mawrkawr khoerdeuq-anr uqduq tanq-eu mae.
\v 21 Tsawrhaq khoerdeuq-aq, aqyawfmaf nae tsawrhaq-anr saef-euq, mawloq ja’maw mr-euq, banq-awr khaqmiq sheu-euq hawr-eu smrkhoeq khoeq-euq deuq-anr khawf, maq noeqpov maq noeqpar-a.
\c 10
\s1 Ghaq Khav-eu Mqtav Ghaqkhaer
\p
\v 1 Khoerngae, ngar, uqduq-euq khoertav arderlerkhan uqdzanq dzanq-awr, ghaq zawr khav-eu mqtav ghaqkhaer tiq ghaq, mqdmr dm-awr, mq-anr nae zafka le-eu gar ya’mawr-euq ma. Aqyawf-euq myavpyawq-aq, nanrma-anr dur-awr, aqkuir-aq, miqdzaq khawrzeur-anr dur-eu mae.
\v 2 Aqyawf-euq aqlaf-euq lafkhoer pantaq-euq sanqbof yawnyir tiq yov anr-eu mae. Aqyawf-euq armar kuir-aq, iqmalavshav-anr nawqtaeq taq-awr, arcar kuir-aq, mirtsaq-anr nawqtaeq taq-euq mae.
\v 3 Aqyawf, arlaqjaqshir joeq-eu lof-aer tersar yawkhav-aer gurdov lef-euq mae. Aqyawf gurdov lef-euq naeq-aer, mqjeq shif ter jeq-eu lafkhoer dawq ngaeqdov lef-euq mae.
\v 4 Mqjeq shif ter jeqghaq ngae, ngar, sanqbof boftaq-eu laer ghae-euq ma. Aerkhawf, ngar, mq-anr nae tersar heulof-aer ngaeqdov lef-eu gar yagaq-euq ma, “Mqjeq shif ter nae ngaeq-euq dawq khoerdeuq-anr nawr maqbofni jmq diqtaq-awq.”
\p
\v 5 Khoerngae, ngaq nae mawr-euq, iqmalavshav hawr-eu mirtsaq-anr nawqtaeq luf-eu mqtav ghaqkhaer khoerghaq, armar laf mq paw bafdir-awr,
\v 6 mq hawr-eu mq-euq khoertav kharjawr kharjav-eu dawqtawv luf-anr, mirtsaq hawr-eu mirtsaq-euq khoertav kharjawr kharjav-eu dawqtawv luf-anr, iqmalavshav hawr-eu iqmalavshav-euq lafkhoer kharjawr kharjav-eu jeq-anr bae-euq ghaq pyeuf-eu, mqmaq maqbyav yarzir daef-eu ghaq-anr ghoe-awr kamq-eu lafkhoer aryamq maqpar nyinaqnya mae laer aer-eu mae.
\v 7 Aerkhawf, mqtav ghaqkhaer shif ghaq tiqghaq darhae bawlar ngae nan, Miqyaer nae zaftaq-euq jeq byanlar taef-a. Zaftaq-euq khoerjeq-aq, dzeurlaf ngae, Miqyaer, aqyawf-euq ghaqzaq ghaqkhaer pyeuf-eu Miqyaer gharduq ngaeqdan-eu tsawrhaq deuq-anr dzawrnaeq taq-euq khoerdeuq mae.
\s1 Yorhaq, Sanqbof Yovzaq Dzaq-euq
\p
\v 8 Khoerngae, ngaq nae yagaq-euq mq-anr nae ngaeqdov lef-euq tersar khoer, ngaq-anr par aernaeq laf-eu, “Nawr ir-awr, iqmalavshav hawr-eu mirtsaq-anr nawqtaeq luf-eu mqtav ghaqkhaer khoerghaq-euq aqlaf-euq lafkhoer anr-eu, pantaq-euq sanqbof yawnyir khoeryov laq-ir-awq.”
\p
\v 9 Khoermirnae, ngar, mqtav ghaqkhaer khoerghaq jawr-eu gar le-awr, “Sanqbof yawnyir teuyov ngaq-anr bifnaeq laf-awq” laer sharler-euq ma. Khoerngae, mqtav ghaqkhaer khoerghaq, ngaq-anr aernaeq laf-eu, “Nawr yur-awr dzaq-awq. Sanqbof heu nawq-euq uqmav-euq lafkhoer khaqjawfni bi pyeuflar taef-a. Aerkhawf, nawq-euq khaqmae-euq lafkhoer-aq, byaquir lof-aer coerovni ghae taef-a.”
\v 10 Khoerngae, ngar, mqtav ghaqkhaer khoerghaq-euq aqlaf-anr anr-eu sanqbof yawnyir khoeryov yur-awr dzaqjir-euq ma. Ngaq-euq khaqmae-euq lafkhoer-aq, byaquir lof-aer coerovni ghae-eu mir-a. Aerkhawf, dzaqanr ghae-euq naeq-aer, ngaq-euq uqmav khaqjawfni ghaelar-euq mir-a.
\v 11 Khoernar-aq, mqtav ghaqkhaer khoerghaq, ngaq-anr aernaeq-eu, “Nawr, ghawqmya jeq-euq tsawrhaq, tsawrjeuq tsawrca, dawqngaeq dawqbav hawr-eu sanqpaq ghawqmya ghaq-euq garkawv, Miqyaer gharduq parya ngaeqdan taef-a.”
\c 11
\s1 Sarkir Kamq-eu Tsawrhaq Nyiq Ghaq
\p
\v 1 Khoernar-aq, ngaq-anr dardza daeq-eu gawqyoeq-anr dur-eu artof-euq arkanq tiq kanq bifnaeq laf-awr, tersar tiq sar heulof-aer aer-eu mae, “Tur-awq. Miqyaer-euq uqduq tanqnymr nymrma hawr-eu lawrduq-anr dardza daeq-awr, uqduqtanq luf-eu tsawrhaq deuq-anr guihaw-ir-awq.
\v 2 Aerkhawf, uqduq tanqnymr nymrma-euq lafnyir jav-eu pyafkhanq-aq, maqdza’ni bijav-awq. Aqjeq mirnae aernar-aq, jawrduq khoer-aq, aqcawq tsawrjeuq tsawrca-euq aqlaf-euq lafkhoer anr-ir-awr, aqyawfmaf shawr-eu meuq-anr bala 42 siq byanni nawqtaeqtaq taef-a.
\v 3 Ngar, ngaq-euq sarkir kamq-eu khoer nyiq ghaq-anr baoq bif ma. Aqyawf nyaf-aq, guqdar paerzeur-euq maeqtsoeq dm-awr 1,260 nan Miqyaer gharduq ngaeqdan taef-a.”
\p
\v 4 Aqyawf nyaf-aq, mirtsaq tanqkhawr-euq Miqyaer-euq maeqshi daef-eu saqloq arbawr nyiq bawr hawr-eu ciqtur taq-euq tsirkhmq dofdavduq nyiq hmq khoer mae.
\v 5 Tsawrhaq tiqghaqnav, aqyawf nyaf-anr lavtanq lavnarmawf nar-aq, aqyawf nyaf-euq khaqmae-anr nae miqdzaq bawdov lef-awr, aqyawf nyaf-anr muir-eu deuq-anr puivsaef taef-a. Aqyawf nyaf-anr lavtanq lavnar mawf-eu tsawrhaq dawqtawvluf khoerlof-aer yashir taef-a.
\v 6 Aqyawfnyaf, Miqyaer gharduq ngaeqdan taq-euq arnan-anr tsaqni, mq-anr piqtaeq-awr uqyaer maqbi yaerle-eu baoq anr-eu mae. Aqyawfnyaf, ircuf-euq khoertav baoq jav-awr, ircuf-anr shiq bipyeuf-ir nya-eu uqtaf, mirtsaq-euq khoertav bi keuvle mawf-eu khaeq-awr khav-eu yawqjeq navluf, armyav pov khawf bi keuvle nya-eu mae.
\s1 Sarkir Kamq-eu Aqnyaf Bisaef-euq
\p
\v 7 Aqyawfnyaf sarkirkamq ghaq-euq nar-aq, li-eu maqbaw-eu duqkhanq-anr nae dovlar-eu jeqzaq yawghae khoermawr, aqyawf nyaf-anr guirdeuv deuv-awr deuvghaq ngae, aqyawf nyaf-anr saef taef-a.
\v 8 Aqyawf nyaf-euq mawrdo-aq, meuq meuqma-euq garma-anr ga taef-a. Meuq heumeuq-aq, saflar paw-euq tsawrmyanr Sordoq hawr-eu Irjirtuv laer kur-awr, aqdui-euq Sanqpaq lafyaq-euq khoertav bi tafsaef-euq meuq khoermeuq mae.
\v 9 Khoerngae, yawqjeq navluf-euq tsawrhaq, arjeuq arca, dawqngaeq dawqbav hawr-eu tsawrjeuq tsawrca-anr nae lartaq-euq deuq, aqyawf nyaf-euq mawrdo-anr smq nan taf tiq pav keuvni, lmqbymr-anr maqbi bafpanqni ga-eu gar ya’mawr taef-a.
\v 10 Heu nyiq ghaq shir-euq mirnae, mirtsaq-euq khoertav jawr-eu tsawrhaq deuq laqkhaqcaer duidui-eu lafkhoer yawbui bui-awr, tiqghaq tirghaq lafsawq bif taef-a. Aqjeq mirnae aernar-aq, Miqyaer gharduq ngaeqdan-eu tsawrhaq heu nyiq ghaq-aq, mirtsaq-euq khoertav jawr-eu tsawrhaq deuq-anr khaeqnaeq khavnaeq-euq mae.
\s1 Sarkir Kamq-eu Aqnyaf Par Daeflar-euq
\p
\v 11 Smq nan taf tiq pav byanlar ngae, Miqyaer-anr nae dovle-euq daef-eu jeq bif-eu saf, aqyawf nyaf-euq lafkhoer anrle-awr, aqyawfnyaf turlar-euq mae. Aqyawf nyaf-anr ya’mawr-euq tsawrhaq deuq guv duidui-ir-euq mae.
\v 12 Khoerngae, Miqyaer gharduq ngaeqdan-eu tsawrhaq khoer nyiq ghaq, “Heugar davlar-awq” laer mq-anr nae tersar sarma ngaeqdov lef-euq gar yagaq-euq mae. Khoernar-aq, aqyawfnyaf mqdmr-anr dziq-awr mqtav ledav-euq mae. Aqyawfnyaf ledav luf-eu gar, aqyawf nyaf-anr muir-eu tsawrhaq deuq khawf ya’mawr-euq mae.
\p
\v 13 Khoerngae yamq-anr, mirluvluv duidui lar-awr, meuq heumeuq tser bymr-anr nae tiq bymr gabyav-euq mae. Mirluv luv-euq baqda’nae, tsawrhaq 7,000 ghaq shir-euq mae. Nuideuq-aq, guv duidui-ir-awr, mq-euq khoertav jawr-eu Miqyaer-anr ciqhuiq ciqmanr-eu mae.
\p
\v 14 Ghawqshar shaq-aer ghaelar paq-aer ghae-eu nyiq jeq tiqjeq jir-euq mae. Hawtaq-awq. Ghawqshar shaq-aer ghaelar paq-aer ghae-eu smr jeq tiqjeq parkeuv le-a siq.
\s1 Darhae Shif: Dawqdzawr Mr-eu
\p
\v 15 Khoernar-aq, mqtav ghaqkhaer shif ghaq tiqghaq darhae baw ngae, mq-euq khoertav ghawqmya jeq-euq tersar yawkhav-aer aer-eu,
\q1 “Mirtsaq-anr uvlanr-eu baoq-aq, aqdui-euq Sanqpaq Miqyaer hawr-eu aqyawf-euq Kali-euq pyeuflar-euq mae. Aqyawf mqmaq maqbyav yarzir uvlanr taef-a.”
\p
\v 16 Khoerngae, Miqyaer-euq maeqshi, yawqha-euq nuirmanq-anr yawqha nuirluf-eu aqyuif aqtsu 24 ghaq, mirtsa awbyav-awr Miqyaer-anr uqduq tanqtanq-aer
\v 17 heulof-aer aer-eu mae:
\q1 “Arhu nae daef-eu nymq-mr keuvni daefluf-awr,
\q1 Aqkar zafka le-eu laer ghae-eu ghaq pyeuf-eu,
\q1 Baoq huiq duidui-eu Sanqpaq Miqyaer-or!
\q1 Nawq-euq huiq-eu baoq nae nymq-mr nawr uvlanr luf-eu mirnae,
\q1 Nga’maf, nawq-euq guiqlanq-anr jaceuq ma.
\q1
\v 18 Mirkhanq-euq tsawrjeuq nuima paerlar-awr,
\q1 Nawq-euq nuima paer-eu jeq khawf keuvle-euq mae.
\q1 Shir-euq tsawrhaq deuq-anr yarkhaq dar-eu aryamq khawf keuvle-euq mae.
\q1 Nawq-euq ghaqzaq ghaqkhaer pyeuf-eu,
\q1 Miqyaer gharduq ngaeqdan-eu tsawrhaq deuq hawr-eu,
\q1 Nawq-euq tsawrmyanr-anr yawzeu baw-eu huiqzaq nyirzaq dawqtawv luf-anr mrpoeq lafsawq bif-eu aryamq keuvle-euq mae.
\q1 Mirtsaq-anr lavcawv-eu deuq-anr nawr lavcawv-eu aryamq khawf keuvle-euq mae.”
\p
\v 19 Khoerngae, mq-euq khoertav jav-eu Miqyaer-euq uqduq tanqnymr nymrma panlar-awr, aqyawf-euq uqduq tanqnymr nymrma-euq lafkhoer, aqyawf-euq dawqma sarjax bawqkeuv-anr ya’mawr-euq ma. Khoernar-aq, mqmyawf myawf-awr, tersar manr-eu uqtaf, mqjeq jeq-awr mirluv luv-eu uqtaf, uqyaer arsiq khawf ga duidui-eu mae.
\c 12
\s1 Aqma Tiq Ghaq Hawr-eu Byavyanq
\p
\v 1 Khoernar-aq, ngar, mq-euq khoertav huiq-eu bisiq bimawr-eu jeq tiqjeq-anr ya’mawr-euq ma. Zaqmiq aqbur tiq ghaq nanrma dm-awr, bala-anr nawqtaeq-awr, aqguir 12 siq tsof-eu shuir uqkhov khovtaq-euq mae.
\v 2 Aqyawf, aqnyir piluf-eu mae. Zaq ciqder le-awr nae nar duidui-eu mirnae, gurgur-aer teuvluf-eu mae.
\p
\v 3 Khoernar-aq, ngar, mq-euq khoertav bisiq bimawr-eu yawqjeqyawq parya mawr-euq ma. Khoerngae, uqduq shif siq tsof-awr, uqcoer tser coer tsof-eu, nertseuvni ghae-eu byavyanq yanqma tiq mawr dovle-euq mae. Aqyawf-euq uqduq shif siq luf shuir uqkhov shif khov khovluf-eu mae.
\v 4 Aqyawf-euq dawqmiq nae mq-anr tsaeq-eu aqguir smq bymr-anr nae tiq bymr yavuiq-awr, mirtsaq-euq khoertav juifka ghaelef-euq mae. Byavyanq heumawr, aqnyir ciq-eu laer ghae-eu zaqmiq aqbur khoerghaq, zaq bawdov lef-euq nar-aq, zaq khoerghaq-anr dzaq-eu laer zaqmiq aqbur khoerghaq-euq maeqshi yawfluf-eu mae.
\v 5 Khoerngae, zaqmiq aqbur khoerghaq, aqkar shmr gawqyoeq nae tsawrjeuq tsawrca dawqtawv luf-anr uvlanr-eu aqlizaq tiq ghaq ciq-euq mae. Khoernar-aq, aqyawf-euq aqlizaq-aq, Miqyaer jawr-eu gar hawr-eu aqyawf-euq nuirmanq jav-eu gar bi ciqdav lef-euq mae.
\v 6 Khoernar-aq, zaqmiq aqbur heughaq bawrtsanq bawrdanr-anr caevjawr-ir-euq mae. Khoergar Miqyaer, aqyawf-anr 1,260 nan byanni bosav-eu laer aqyawf-euq gharduq jawrzar lavsav taq-euq mae.
\s1 Saqdaq, Mq-anr Nae Bi Biqka-euq
\p
\v 7 Khoerngae, mq-euq khoertav guirdeuv deuv-euq mae. Mirgeqlar hawr-eu aqyawf-euq mqtav ghaqkhaer deuq byavyanq khoermawr-anr guirdeuv deuv-euq mae. Byavyanq khoermawr khawf aqyawf-euq mqtav ghaqkhaer deuq sheuq-awr deuv-euq mae.
\v 8 Byavyanq-euq armaf maq deuvghaq nya-aer, mq-euq khoertav aqyawfmaf jawrkhar maqpar za-eu mae.
\v 9 Arhu-euq arlawr khoermawr pyeuf-eu, naef sanqpaq hawr-eu naef Saqdaq laer khawf kur-eu, mirtsaqzaq dawqtawv luf-anr sheuqbanq-eu byavyanq yanqma khoermawr, mirtsaq-euq khoertav bi biqka lef-awr, aqyawf-euq mqtav ghaqkhaer deuq-anr khawf, aqyawf naeq-aer tiqkawv lof-aer bi biqka lef-euq mae.
\p
\v 10 Khoernar-aq, ngar, mq-euq khoertav tersar yawkhav-aer heulof-aer aer-eu gar yagaq-euq ma:
\q1 “Nymq-mr, aqdui-euq Miqyaer uvlanr-eu jeq, ghaq, kakhof-eu jeq hawr-eu aqyawf-euq Kali-euq aryaq keuvle-euq mae.
\q1 Aqjeq mirnae aernar-aq, aqdui-euq Miqyaer-euq maeqshi uqcif nan’ghanr maqtserni, aqdui-euq aqyuif aqnyir-euq yawlaeq daqler-eu ghaq, bi biqka ghae-euq mae.
\q1
\v 11 Aqyawfmaf, Yawrzaq-euq shiq hawr-eu yawqha-euq sarkir kamq-eu dawq nae, yawlaeq daqler-eu ghaq-anr ghaqler-euq mae.
\q1 Aqyawf maf-aq, khoer-euq gharduq, yawqha-euq daefzir-anr ghawqcawx cawv-aer maqghaeni, shir khawf shirpeuq-eu mae.
\q1
\v 12 Khoermirnae, mq hawr-eu mq-euq khoertav kharjawr-eu deuq-or! Nawmaf laqkhaq caer-awq.
\q1 Aerkhawf, mirtsaq-euq khoertav hawr-eu iqmalavshav-euq lafkhoer jawr-eu deuq-aq, ghawqshar shaq-aer ya ghaesaef taef-a.
\q1 Aqjeq mirnae aernar-aq, naef sanqpaq-aq, aqyawf-euq aryamq ghawqmyanrni maqpar jav-eu mae laer siqnya-eu mirnae, nuima paer duidui-eu lafkhoer nawmaf jawr-eu gar oeka-euq mae.”
\s1 Byavyanq, Aqma Ghaq-anr Khaeq-eu
\p
\v 13 Byavyanq khoermawr, aqyawf, mirtsaq-euq khoertav bi biqka lef-euq nga laer siqler ngae, aqlizaq ciq-euq zaqmiq aqbur khoerghaq-anr khaeqnaeq khavnaeq-eu laer taeluf-eu mae.
\v 14 Aerkhawf, zaqmiq aqbur khoerghaq, arlawr khoermawr-anr nae yabuq-ir-awr, bawrtsanq bawrdanr-anr jav-eu aqyawf-euq jawrduq-anr zawghae nya’ni, khaqdzer dzerma-euq aqdanr nyiq danr bifnaeq-euq mae. Khoergar, smr yamq taf tiq pav byanni aqyawf-anr bosav naeq-euq mae.
\v 15 Khoerngae, zaqmiq aqbur khoerghaq-anr ircuf nae bi budzaq-eu laer, arlawr khoermawr khaqmae-anr nae zaqmiq aqbur khoerghaq-euq narkhan paw, ircuf lawrgawv lof-aer mymrdzae lef-euq mae.
\v 16 Aerkhawf, mirtsaq, zaqmiq aqbur khoerghaq-anr cawba naeq-euq mae. Mirtsaq, khaqmae mrnga-awr, byavyanq-euq khaqmae-anr nae mymrdzae lef-euq ircuf lawrgawv shuvanr jir-euq mae.
\v 17 Khoerngae, byavyanq khoermawr, zaqmiq aqbur khoerghaq-anr nuima paer duidui-awr, dzerluf-eu aqyawf-euq zaqdeuq uvdeuq-anr guirdeuv deuv-ir-euq mae. Zaq khoerdeuq-aq, Miqyaer nae bif-euq dawq-anr mrcaw-awr, Yeqsur Kali-euq garkawv sarkir kamq-eu tsawrhaq mae.
\c 13
\s1 Iqmalavshav-euq Jeqzaq Yawghae
\p
\v 1 Khoernar-aq, ngar, iqmalavshav-euq kharshuif-anr nawqtaeq-awr yawfluf ngae, iqmalavshav-anr nae jeqzaq tiq mawr dovlar-eu gar ya’mawr-euq ma. Jeqzaq khoermawr-aq, uqcoer tser coer tsof-awr, uqduq shif siq tsof-eu mae. Uqcoer tser coer luf shuir uqkhov tiq coer-anr tiq siq khov-awr, uqduq shif siq-anr-aq, Miqyaer-anr yaeqbawq saerlu-aer aer-eu armyanr boftaq-euq mae.
\v 2 Ngaq nae ya’mawr-euq jeqzaq heumawr-aq, khaqzuiq-anr dur-eu mae. Aqkuir-aq, khaqhmr-euq aqkuir-anr dur-awr, khaqmae-aq, arlaqjaqshir-euq khaqmae-anr dur-eu mae. Byavyanq, aqyawf-euq baoq, nuirmanq hawr-eu huiq-eu aryaq, jeqzaq yawghae heumawr-anr bifnaeq-euq mae.
\v 3 Jeqzaq yawghae heumawr-euq uqduq tiq siq-anr, shirtaw taeqni lavnar taq-euq gar ngar hawmawr-euq ma. Aerkhawf, shir paq-aer diqnar taq-euq markhaeq khoer taqler-euq mae. Mirtsaqzaq dawqtawvluf zanqler jir-awr, jeqzaq yawghae heumawr-euq maeqnan cantae ghae-euq mae.
\v 4 Byavyanq nae jeqzaq yawghae heumawr-anr aryaq bifnaeq-euq mirnae, aqyawfmaf, byavyanq heumawr-anr uqduq tanq-awr, jeqzaq yawghae heumawr-anr khawf uqduq tanqtanq-aer aer-eu, “Jeqzaq yawghae heumawr-anr dur-eu aqsur ghaq jawr-eu la? Aqsur ghaq, aqyawf-anr guirdeuv deuvghaq nya-eu la?”
\p
\v 5 Jeqzaq yawghae heumawr-anr dawq yawhuiq hawr-eu Miqyaer-anr yaeqbawq saerlu-aer aer-eu dawq ngaeq-eu khaqmae bif-awr, bala 42 siq byanni khoerlof-aer mr-eu gharduq aryaq biftaq-euq mae.
\v 6 Jeqzaq yawghae heumawr khaqmae mrnga-awr, Miqyaer-anr yaeqbawq saerlu-aer aer-awr, Miqyaer-euq tsawrmyanr-anr khawf, aqyawf-euq saqpar saeqghawv-anr khawf, mq-euq khoertav jawr-eu deuq-anr khawf, yaeqbawq saerlu-aer aer-eu mae.
\v 7 Khoeruqtaf, aqyawf, tsawrshawr deuq naeq-aer guirdeuv deuv-awr, deuvghaqni pyaeqnaeq taq-euq mae. Khoeruqtaf, arjeuq arca, dawqngaeq dawqbav hawr-eu tsawrjeuq tsawrca dawqtawv luf-anr uvlanr-eu aryaq khawf bifnaeq taq-euq mae.
\v 8 Mqbae mirbae bae ngae nae, bisaef-euq Yawrzaq-euq Daef-eu jeq bif-eu sanqbof-euq lafkhoer, tsawrmyanr maq bofanr taq-euq mirtsaq-euq khoertav jawr-eu tsawrhaq dawqtawvluf, jeqzaq heumawr-anr uqduqtanq taef-a.
\p
\v 9 Naqbawr tsof-awr gaqnya-eu tsawrhaq, yawmuiq-aer narhaq-awq.
\p
\v 10 Aqcawq-anr nyaefghae-euq tsawrhaq-aq, aqcawq nae yabi nyaefghae-awr, aqcawq-anr micaer nae saef-euq tsawrhaq-aq, micaer nae yabi saef taef-a. Heu-aq, tsawrshawr deuq orcoerni jan-eu jeq pyeuf-eu mae.
\s1 Mirtsaq-euq Jeqzaq Yawghae
\p
\v 11 Khoernar-aq, ngar, mirtsaq-anr nae jeqzaq yawghae yawqmawryawq dovlar-eu gar ya’mawr-euq ma. Jeqzaq heumawr-aq, yawrzaq-euq uqcoer-anr dur-eu uqcoer nyiq coer tsof-awr, dawq-aq, byavyanq lof-aer ngaeq-eu mae.
\v 12 Aqyawf, yawbae dovlar-euq jeqzaq yawghae khoermawr-euq maeqshi jawr-awr nae, yawbae mawr-euq aryaq dawqtawvluf zmq-eu mae. Mirtsaqzaq dawqtawvluf shirtaw taeqni bi lavnar-awr taqler-euq jeqzaq yawghae yawbae mawr-anr uqduq tanqni, jeqzaq yawghae heumawr laejae-eu mae.
\v 13 Aqyawf, tsawrhaq-euq maeqshi huiq-eu bisiq bimawr-eu jeq janr-awr, mq-anr nae mirtsaq-euq khoertav miqdzaq bi gale-euq mae.
\v 14 Aqyawf, jeqzaq yawghae yawbae mawr-euq maeqshi, bisiq bimawr-eu jeq janr-eu baoq zataq-euq mirnae, mirtsaq-euq khoertav jawr-eu tsawrhaq deuq-anr myawfza shuirza-awr, micaer nae bi deuvnar-euq khawf daefluf-eu jeqzaq yawghae khoermawr-euq mawrkawr taev-awq laer mirtsaq-euq zaqdeuq-anr khaer-eu mae.
\v 15 Aqyawf, jeqzaq yawghae khoermawr-euq mawrkawr dawq ngaeqnya larni saf bawanr-eu hawr-eu, jeqzaq yawghae khoermawr-euq mawrkawr-anr uqduq maqtanq-eu tsawrhaq yawqghaq navluf-anr saef-eu baoq za-euq mae.
\p
\v 16 Aqyawf, huiqzaq nyirzaq, smrmuiq, irshaq, zaqkhav hawr-eu zaqkhav maqngeur-eu yawqghaq navluf-euq armar laf maqngeur nar-aq, narkhawr-anr tsaqtsov-eu jeq bi za’ni mr taef-a.
\v 17 Tsaqtsov mrtaq-euq hawr-eu jeqzaq yawghae khoermawr-euq tsawrmyanr maqngeur nar-aq, tsawrmyanr-euq nanqmyaq diqtaq-euq tsawrhaq taef-aer myawq anq-awr zeurnya-eu mae.
\p
\v 18 Garkawv heu siqnya’ni zaqsiq tsawrganr ya’anr-eu mae. Ghovshaw nya-eu tsawrhaq deuq-aq, jeqzaq yawghae khoermawr-euq nanqmyaq sawxdovnya taef-a. Aqjeq mirnae aernar-aq, nanqmyaq khoer-aq, tsawrhaq tiq ghaq-euq nanqmyaq mae. Nanqmyaq khoer-aq, 666 mae.
\c 14
\s1 Yawrzaq Hawr-eu 144,000 Ghaq
\p
\v 1 Hawsher-eq. Ngar hawghaelef ngae, Ziroq gawqjawq-euq khoertav Yawrzaq yawfluf-eu gar ya’mawr-euq ma. Yawrzaq naeq-aer tsawrhaq 144,000 ghaq yawfluf-eu mae. Aqyawf maf-euq narkhawr-anr aqyawf-euq Aqda-euq tsawrmyanr boftaq-euq mae.
\v 2 Khoernar-aq, ngar, ircuf ghawqmya’ni yoer-eu tersar hawr-eu khav duidui-eu mqjeq jeq-eu tersar lof-aer dur-eu tersar, mq-anr nae manrdov lef-eu gar yagaq-euq ma. Khoeruqtaf, ngar deur-mq diq-eu tsawrhaq, aqyawf ha-euq deur-mq cuq diq-eu tersar-anr khawf yagaq-euq ma.
\v 3 Aqyawf maf-aq, nuirmanq-euq maeqshi, yawdaef jeq khoer oeq mawr hawr-eu aqyuif aqtsu khoerdeuq-euq maeqshi, cardawq yawshuif carluf-eu mae. Mirtsaq-euq khoertav nae kakhof taq-euq tsawrhaq khoer 144,000 ghaq maqngeur nar-aq, cardawq khoerbymr maq dzawnya-a.
\v 4 Tsawrhaq heudeuq-aq, zaqmiq aqbur-euq baqda’nae maq lavjawf-euq shawr-eu tsawrhaq mae. Aqyawf maf-aq, Yawrzaq kharir-eu gar cantae-eu, Miqyaer hawr-eu Yawrzaq-anr lawrnaeq-eu awfbae baelar-euq arsiq pyeufni, aqyawf maf-anr tsawrhaqzaq-euq lafkhoer nae kakhofdov taq-euq deuq mae.
\v 5 Miqyaer-euq nuirmanq-euq maeqshi iqbax taqkhar maqza-eu tsawrhaq pyeuf-eu mirnae, aqyawf maf-euq khaqmae-euq lafkhoer jaqmyawf maq povmawr nya-a.
\s1 Mqtav Ghaqkhaer Smr Ghaq
\p
\v 6 Khoernar-aq, ngar, mqtav mirkhanq-euq ghanrcae mqtav ghaqkhaer tiq ghaq zawluf-eu gar ya’mawr-euq ma. Aqyawf-aq, mirtsaq-euq khoertav kharjawr-eu tsawrjeuq tsawrca, arjeuq arca, dawqngaeq dawqbav hawr-eu tsawrhaq yawqjeq navluf-anr maeqnaeq-eu gharduq, mqmaq maqbyav yarzir-euq guiqlanqdawq piluf-eu mae.
\v 7 Aqyawf, tersar yawkhav khav-aer aer-eu, “Miqyaer-anr guv-awr, aqyawf-anr ciqhuiq ciqmanr-awq. Aqjeq mirnae aernar-aq, aqyawf yarkhaq dar-eu aryamq keuvle-euq mae. Mq hawr-eu mir, iqmalavshav hawr-eu ircuf irbyoe deuq-anr bae-euq ghaq-anr uqduq tanq-awq.”
\p
\v 8 Khoernar-aq, mqtav ghaqkhaer nyiq ghaq tiqghaq, yawbae ghaq-anr cantaedov lef-awr aer-eu, “Coqdzae shaw. Huiq duidui-eu Baqburloq meuq coqdzae shaw-euq mae. Aqjeq mirnae aernar-aq, aqyawf, mirkhanq yawqkhanq navluf-anr banq-awr muv-eu baqda’nae nuima paer duidui-eu aqgaf dzaruir bidawr-euq mae.”
\p
\v 9 Khoernar-aq, mqtav ghaqkhaer smr ghaq tiqghaq, khoer nyiq ghaq-euq maeqnan cantaedov lef-awr tersar yawkhav-aer heulof-aer aer-eu mae, “Jeqzaq yawghae khoermawr-anr hawr-eu jeqzaq khoermawr-euq mawrkawr-anr uqduq tanq-awr, narkhawr-anr maqngeur nar-aq, aqlaf-anr tsaq bitsov taq-euq aqsur ghaq maqkaq,
\v 10 tiqjeq-iq maqkeuq-aer tav duidui-eu, Miqyaer nuima paer-eu khmqmaq-euq lafkhoer khar shaevdanq taq-euq Miqyaer nuima paer duidui-eu aqgaf dzaruir yadawr taef-a. Khoeruqtaf, aqyawf, shawr-eu mqtav ghaqkhaer hawr-eu Yawrzaq-euq maeqshi, miqdzaq hawr-eu miqdzar dzarshuir nae khaeqnaeq khavnaeq-eu gar yadaq taef-a.
\v 11 Aqyawf maf-anr khaeq-awr khav-eu uqkhoeq, li-eu maqbawni uqkhoeq dudu-aer jav taef-a. Khoerngae, jeqzaq khoermawr-anr hawr-eu jeqzaq yawghae khoermawr-euq mawrkawr-anr, uqduq tanq-eu deuq hawr-eu aqyawf-euq tsawrmyanr nae tsaqtsov taq-euq tsawrhaq deuq-aq, uqcif nan’ghanr maqaer, ghaqnaq maqya naqni yadaq taef-a.”
\p
\v 12 Heulof-aer aer-eu-aq, Yeqsur-anr jan-awr, Miqyaer-euq zanrdawq khofdawq-anr mrcaw-eu tsawrshawr deuq-anr bi daqcoer bi orcoer-eu gharduq ma.
\p
\v 13 Khoerngae, mq-anr nae ngaeqdov lef-awr gaqle-eu tersar, ngaq-anr aernaeq laf-eu, “ ‘Aqkar nar-aq, Sanqpaq Miqyaer-euq lafkhoer shir-euq tsawrhaq deuq-aq, guiqlanq huiq-eu mae’ laer boftaq-awq.” Muiq-eu Saflar aer-eu, “Ngeur mae. Aqyawfmaf gar mr-eu naq-awr, aqyawfmaf nae mrtaq shartaq-euq deuq, aqyawf maf-euq maeqnan cantae taef-a.”
\s1 Mirtsaq-euq Khoertav Caer Yaeq-eu
\p
\v 14 Hawsher-eq. Ngar hawghaelef ngae, pyurdeuqni ghae-eu mqdmr-anr ya’mawr-euq ma. Mqdmr khoer-euq khoertav, Tsawrhaq-euq Zaqyo-anr dur-eu tiq ghaq nuirluf-eu mae.
\p Aqyawf-euq uqduq-anr shuir uqkhov khov-awr, aqlaf-anr tav duidui-eu yaeqkhof yurluf-eu mae.
\v 15 Mqtav ghaqkhaer yawqghaqyawq uqduq tanqnymr nymrma-anr nae dovle-awr, tersar yawkhav-aer gur-awr mqdmr-anr nuirluf-eu ghaq-anr aernaeq-eu, “Mirtsaq-euq khoertav caer myanlar-euq ngar-a. Caer yaeqder lar-euq mirnae, nawq-euq yaeqkhof yur-awr yaeqle-awq.”
\v 16 Khoerngae, mqdmr khoertav nuirluf-eu khoerghaq, yaeqkhof nae mirtsaq-euq khoertav diqlanr-awr, mirtsaq-euq khoertav-euq caer yaeqluiv jir-euq mae.
\s1 Nuipaer-euq Aqgaf Pyaev-eu
\p
\v 17 Khoernar-aq, mqtav ghaqkhaer yawqghaqyawq mq-euq khoertav-euq uqduq tanqnymr nymrma-anr nae dovle-euq mae. Aqyawf khawf tav duidui-eu yaeqkhof yurluf-eu mae.
\v 18 Khoerngae, miqdzaq-euq khoertav baoq jav-eu mqtav ghaqkhaer tiq ghaq, lawrduq-anr nae dovle-awr, tersar yawkhav-aer gur-awr, tav duidui-eu yaeqkhof yurluf-eu ghaq-anr aernaeq-eu, “Tav duidui-eu yaeqkhof yur-awr, mirtsaq-euq khoertav-euq aqgaf cirni-anr pur-eu aqgaf arpur-anr pyaev-awq. Aqjeq mirnae aernar-aq, aqgaf arsiq awflar jir-euq ngar-a.”
\v 19 Khoerngae, mqtav ghaqkhaer khoerghaq, yaeqkhof nae mirtsaq-euq khoertav diqlanr-awr, mirtsaq-euq khoertav-euq aqgaf arpur dawqtawv luf-anr pyaevuiq-awr, Miqyaer nuima paer duidui-eu aqgaf dzaruir nawqdov duq-anr shaevanr ghae-euq mae.
\v 20 Meuq-euq meuqdzer jav-eu aqgaf dzaruir nawqdov duq-euq lafkhoer anr-eu aqgaf arsiq khoerdeuq nawqpyaev ngae, aqgaf dzaruir nawqdov duq-anr nae shiq yoerdov lef-euq mae. Shiq khoer-aq, manq-euq maeqkaf-anr keuvni naf-awr, 190 lotsov kaq-eu gar keuvni yoerkeuv ghae-euq mae.
\c 15
\s1 Khaeq-awr Khav-eu Mqtav Ghaqkhaer
\p
\v 1 Khoernar-aq, ngar, mq-anr huiq duidui-eu zanqler paq-aer ghae-eu bisiq bimawr-eu jeq ya’mawr-euq ma. Khoer-aq, mqtav ghaqkhaer shif ghaq, arsaq saq-eu khaeq-awr khav-eu jeq shif jeq yurluf-eu mae. Miqyaer nuima paer duidui-eu jeq, khoer-euq lafkhoer anrjir-eu mae.
\p
\v 2 Khoernar-aq, ngar, jeq-oq naeq-aer miqdzaq keuqtaq-euq gar dur-eu pyawqhaw-euq iqmalavshav-anr ya’mawr-euq ma. Jeqzaq yawghae khoermawr hawr-eu aqyawf-euq mawrkawr-anr ghaqler-awr, aqyawf-euq tsaqtsov-eu jeq hawr-eu aqyawf-euq tsawrmyanr-euq nanqmyaq-anr ghaqler-euq tsawrhaq khoerdeuq, Miqyaer-euq deur-mq cuq baf-awr, jeq-oq iqmalavshav-euq khoertav yawfluf-eu mae.
\v 3 Aqyawfmaf, Miqyaer-euq ghaqzaq ghaqkhaer pyeuf-eu Morseq-euq cardawq hawr-eu Yawrzaq-euq cardawq heulof-aer car-eu mae:
\q1 “Baoq huiq duidui-eu Sanqpaq Miqyaer-or!
\q1 Nawq nae mr-awr shar-euq deuq-aq, huiq duidui-awr, zanqler paq-aer ghae-eu mae.
\q1 Tsawrshawr deuq-euq Sanqpaq-or!
\q1 Nawq-euq garma-aq, dawr-awr tsaq-eu hawr-eu tsaq-awr dawr-eu mae.
\q1
\v 4 Sanqpaq Miqyaer-or! Nawq-anr maqguv-aer,
\q1 Nawq-euq tsawrmyanr-anr maq ciqhuiq-eu aqsur ghaq jawr-eu la?
\q1 Aqjeq mirnae aernar-aq, nawr, tiq ghaq taef-aer yawshawr mae.
\q1 Mirkhanq-euq tsawrjeuq dawqtawvluf,
\q1 Nawq-euq maeqshi lar-awr uqduq tanqlar taef-a.
\q1 Aqjeq mirnae aernar-aq, nawq nae dar-euq lof-aer byacaevni dovlar-euq mae.”
\p
\v 5 Khoernar-aq, ngar hawghaelef ngae, mqtav mirkhanq-euq sarkir pyeuf-eu saqpar saeqghawv-euq yawshawr lawv pantaq-euq gar ya’mawr-euq ma.
\v 6 Khaeq-awr khav-eu shif jeq yurluf-eu mqtav ghaqkhaer khoer shif ghaq, yawshaef bya-awr shawrjaevni ghae-eu sheqsha\f + \fr 15:6 \fk Sheqsha \ft Heudawq-aq, Heqbyaer dawq mae. “Pishta” laer kur-eu arbawq-anr nae janrdov laf-euq zawr poeq-eu saqpar-anr aermawf-eu mae.\f* saqpar maeqtsoeq dm-awr, khanq-anr shuir jofpaf paftaq-awr nae, yawshawr lawv-anr nae dovle-euq mae.
\v 7 Yawdaef jeq khoer oeq mawr-euq lafkhoer tiq mawr-aq, mqtav ghaqkhaer khoer shif ghaq-anr, mqmaq maqbyav yarzir daef-eu Miqyaer-euq nuima paer duidui-eu jeq tiqbyanni danq-eu shuir khmqmaq shif khmq ciqnaeq-euq mae.
\v 8 Khoerngae, Miqyaer-euq yawshaef khanqsaer hawr-eu baoq-euq baqda’nae, yawshawr lawv tiqbyanni uqkhoeq du-eu mae. Mqtav ghaqkhaer khoer shif ghaq-euq, khaeq-awr khav-eu jeq khoer shif jeq maqjir-euq khoer-aq, yawshawr lawv-euq lafkhoer tiqghaq-iq maq urler nya-a.
\c 16
\s1 Khaeq-awr Khav-eu Khmqmaq
\p
\v 1 Khoernar-aq, ngar, yawshawr lawv-anr nae tersar yawkhav-aer, mqtav ghaqkhaer khoer shif ghaq-anr heulof-aer aernaeq-eu gar yagaq-euq ma, “Nawmaf ir-awr, Miqyaer-euq nuima paer duidui-eu jeq danq-eu khmqmaq shif khmq teudeuq, mirtsaq-euq khoertav shaevdav-ir-awq.”
\s1 Khmqmaq Tif: Marnar Narlar-euq
\p
\v 2 Khoermirnae, mqtav ghaqkhaer yawbae ghaq ir-awr, aqyawf-euq khmqmaq mirtsaq-euq khoertav shaevdavghae ngae, jeqzaq yawghae khoermawr-euq marbyawf lavbaw taq-euq tsawrhaq hawr-eu jeqzaq khoermawr-euq mawrkawr-anr uqduq tanq-eu tsawrhaq deuq-anr, byurlar paq-aer ghae-eu marnar narlar-euq mae.
\s1 Khmqmaq Nyif: Iqmalavshav, Shiq Pyeuf-ir-euq
\p
\v 3 Khoernar-aq, mqtav ghaqkhaer nyiq ghaq tiqghaq, aqyawf-euq khmqmaq, iqmalavshav-anr shaevpufghae ngae, iqmalavshav, tsawrshir-euq shiq lof-aer pyeuflar-awr, iqmalavshav-euq lafkhoer khardaef kharjawr-eu jeq shirjir-euq mae.
\s1 Khmqmaq Smr: Ircuf, Shiq Pyeuf-ir-euq
\p
\v 4 Khoernar-aq, mqtav ghaqkhaer smr ghaq tiqghaq, aqyawf-euq khmqmaq lawrbaq lawrgawv hawr-eu ircuf irbyoe deuq-anr shaevdavghae ngae, ircuf khoerdeuq shiq pyeuf-ir-euq mae.
\v 5 Khoerngae, ngar, ircuf-euq mqtav ghaqkhaer heulof-aer aer-eu gar, yagaq-euq ma,
\q1 “Arhu nae daef-eu nymq-mr keuvni daefluf-awr, aqkar keuvni daef-eu Sanqpaq Miqyaer-or!
\q1 Nawr heulof-aer yarkhaq dar-eu-aq, tsaq-awr dawr-eu mae.
\q1
\v 6 Aqyawfmaf, tsawrshawr hawr-eu Miqyaer gharduq ngaeqdan-eu deuq-euq shiq lavyoer-euq mirnae,
\q1 Nawr, aqyawf maf-anr shiq bidawr-eu-aq, aqyawf maf-anr of-awr geux-eu mae.”
\p
\v 7 Khoeruqtaf, ngar, lawrduq jav-eu gar nae heulof-aer aerdov lef-eu gar yagaq-euq ma. “Baoq huiq duidui-eu Sanqpaq Miqyaer-or! Nawq nae yarkhaq dar-euq-aq, tsaq duidui-awr dawr duidui-eu mae.”
\s1 Khmqmaq Oeq: Miqdzaq Lavlanr-euq
\p
\v 8 Mqtav ghaqkhaer oeq ghaq tiqghaq, aqyawf-euq khmqmaq nanrma-anr shaevdavghae ngae, lanr duidui-eu nanrma-euq miqdzaq nae tsawrhaqzaq-anr lavlanr-eu baoq biftaq-euq mae.
\v 9 Tsawrhaqzaq lanr duidui-eu mirnae, khaeq-awr khav-eu khoerdeuq-euq khoertav baoq jav-eu Miqyaer-euq tsawrmyanr-anr yaeqbawq saerlu-aer aer-eu mae. Aqyawfmaf noeqpov noeqpar maqmr-eu uqtaf, Miqyaer-anr maq ciqhuiq maq ciqmanr-a.
\s1 Khmqmaq Ngaq: Yawzanr Hawr-eu Nar Duidui-eu Jeq
\p
\v 10 Mqtav ghaqkhaer ngaq ghaq tiqghaq, aqyawf-euq khmqmaq, jeqzaq yawghae khoermawr-euq nuirmanq-anr shaevdavghae ngae, jeqzaq yawghae khoermawr uvlanr luf-eu mirkhanq zanrtsuini pyeuf-ir-euq mae. Tsawrhaqzaq nardui gawr duidui-eu mirnae, yawqha-euq maeqlar-anr yawqha kawfluf-eu mae.
\v 11 Aqyawfmaf shaqciq ciq-awr nardui gawr duidui-eu mirnae, mq-euq khoertav jawr-eu Miqyaer-anr yaeqbawq saerlu-aer aer-eu mae. Aqyawfmaf nae mr-awr shar-euq jeq-anr noeqpov noeqpar maqmr-a.
\s1 Khmqmaq Kof: Naef-euq Baqmaf Guirdeuv Deuv-eu Laer Laeqhmq-eu
\p
\v 12 Mqtav ghaqkhaer kof ghaq tiqghaq, aqyawf-euq khmqmaq, Urbaqlar lawrgawv gawvma-anr shaevpufghae ngae, nanrma dovkhaeq paw nae oe-euq sanqpaq deuq-euq gharduq garma danrlarni, lawrgawv khoergawv ircuf gui-ir-euq mae.
\v 13 Khoerngae, byavyanq-euq khaqmae-anr nae, jeqzaq yawghae khoermawr-euq khaqmae-anr nae hawr-eu, Miqyaer gharduq ngaeqdan-eu jaqmyawf deuq-euq khaqmae-anr nae, khaqpaq-anr dur-eu naef yawjawf smq mawr dovlar-eu gar, ngar ya’mawr-euq ma.
\v 14 Naef khoerdeuq-aq, bisiq bimawr-eu jeq mrmawr-eu naefdeuq-euq saflar mae. Baoq huiq duidui-eu Miqyaer-euq arnan nanma ngae nan, guirdeuv deuv-eu gharduq, mirtsaq-euq khoertav doeni jawr-eu sanqpaq deuq bi uiqlar-eu laer naef khoerdeuq dov-ir taq-euq mae.
\p
\v 15 “Hawde-eq. Ngar, smrkhoeq tanrjoe lof-aer oe ma. Yawbeur beur-aer jawr-awr, maeqtsoeq yawmuiq-aer dmghoeq taq-euq tsawrhaq deuq-aq, guiqlanqhuiq taef-a. Maqngeur nar-aq, aqyawf nermyawvni yacan-awr, aqcawq, aqyawf-euq shafdawr-eu jeq-anr ya’mawr taef-a.”
\p
\v 16 Khoernar-aq, naef khoerdeuq, sanqpaq deuq-anr Heqbyaer dawq, Aqmaqgeqdoq laer kur-eu jawrduq-anr kuruiq laf-euq mae.
\s1 Khmqmaq Shif: Mirluv Luvlar-euq
\p
\v 17 Mqtav ghaqkhaer shif ghaq tiqghaq, aqyawf-euq khmqmaq, mq-euq ghanrcae shaevdzaeghae ngae, mq-euq khoertav-euq yawshawr lawv-euq nuirmanq-anr nae tersar yawkhav-aer ngaeqdov lef-eu, “Mrluiv jir-euq ma.”
\v 18 Khoerngae, mqmyawf myawf-awr tersar ghawqmya jeq manr-eu uqtaf, mqjeq jeq-awr, mirluv yawkhav-aer luv duidui-eu mae. Tsawrhaqzaq-anr bae-euq nan-anr nae iqnan keuvni, mirluv heunav nav-aer tiqjawr-iq maq luvlar haw-aq.
\v 19 Meuq meuqma khoermeuq smq pav pav-ir-euq mae. Mirkhanq yawqkhanq navluf-euq meuqdeuq khawf, coqpyav coqshav jir-euq mae. Miqyaer-aq, Baqburloq meuq meuqma-anr noeqdov lar-awr, aqyawf-euq nuima paer duidui-eu aqgaf dzaruir khmqmaq khoer, aqyawf-anr ciqnaeq-euq mae.
\v 20 Irjawlanr dawqtawvluf byov-ir jir-awr, gawqjawq tiqjawr-iq maqpar ya’mawr mae.
\v 21 Uqyaer arsiq ghawqloeni mq-anr nae gale-awr, tsawrhaqzaq-anr gadae le-euq mae. Uqyaer arsiq khoer tiq siq 50 kivlokan aerghaqni kan-eu mae. Uqyaer arsiq bi gale-awr, khaeqnaeq khavnaeq-euq mirnae, aqyawfmaf, Miqyaer-anr yaeqbawq saerlu-aer aer-eu mae. Aqjeq mirnae aernar-aq, khaeq-awr khav-eu khoer-aq, huiqdui kan duidui-eu mae.
\c 17
\s1 Mawrdo Anq-eu Zaqmiq Aqbur
\p
\v 1 Khoerngae, khmqmaq shif khmq ciqluf-eu mqtav ghaqkhaer khoer shif ghaq-anr nae tiq ghaq oe-awr ngaq-anr heulof-aer aernaeq laf-eu mae, “Lar-awq. Ircuf ghawqmya ni-euq khoertav nuirluf-eu mawrdo anq-eu zaqmiq aqbur khoerghaq-anr yarkhaq darnaeq-eu gar, ngar, nawq-anr bihaw nyar.
\v 2 Mirtsaq-euq khoertav jawr-eu sanqpaq deuq, aqyawf naeq-aer banq-awr muv-euq mae. Mirtsaq-euq khoertav jawr-eu tsawrhaq deuq khawf, aqyawf-euq banq-awr muv-eu aqgaf dzaruir dawryaef taq-euq mae.”
\p
\v 3 Khoernar-aq, muiq-eu Saflar-euq lafkhoer, ngaq-anr bawrtsanq bawrdanr-anr ciqghae naeqlaf-euq mae. Khoerngae, ngar, zaqmiq aqbur tiq ghaq, nertseuvni ghae-eu jeqzaq yawghae tiq mawr-anr dziqluf-eu gar ya’mawr-euq ma. Jeqzaq yawghae heumawr-aq, uqduq shif siq, uqcoer tser coer tsof-awr, mawrdo dolan-aer Miqyaer-anr yaeqbawq saerlu-aer aer-eu armyanr deuq boftaq-euq mae.
\v 4 Zaqmiq aqbur heughaq, nerpuir puir-eu hawr-eu nertseuvni ghae-eu maeqtsoeq dm-awr, shuir, khaqlo saer hawr-eu arcar carkhawf-euq saer myawqgur geufluf-eu mae. Aqlaf-euq lafkhoer, aqcawq naeq-aer banq-awr muv-eu jeq-anr taf-eu jawflafni ghae-eu jeq hawr-eu nuidav davlar paq-aer ghae-eu jeq tiqbyanni danq-eu shuir khmqmaq ciqluf-eu mae.
\v 5 Aqyawf-euq narkhawr-anr dawqtsuif zaftaq-euq tsawrmyanr heulof-aer boftaq-euq mae: BAQBURLOQ MEUQ MEUQMA. MAWRDO ANQ-EU ZAQMIQ AQBUR DEUQ HAWR-EU, MIRTSAQ-EUQ KHOERTAV NUIDAV DAVLAR PAQ-AER GHAE-EU JEQ-EUQ AQMA.
\p
\v 6 Ngar, zaqmiq aqbur heughaq, tsawrshawr deuq-euq shiq hawr-eu Yeqsur-euq baqda’nae bisaef-euq tsawrhaq deuq-euq shiq dawryaef taq-euq gar ya’mawr-euq ma. Ngar ya’mawr ngae, ngaq-anr zanq duidui ler-euq mir-a.
\s1 Heudeuq Dawqtawv Luf-euq Dawqtsuif
\p
\v 7 Khoerngae, mqtav ghaqkhaer khoerghaq, ngaq-anr heulof-aer aernaeq laf-eu mae, “Nawr aqjeq mirnae zanqler-eu nya? Zaqmiq aqbur teughaq-euq garkawv hawr-eu aqyawf-anr tawqluf-eu uqduq shif siq, uqcoer tser coer tsof-eu jeqzaq yawghae teumawr-euq garkawv zaftaq-euq dawqtsuif, ngar, nawq-anr ja’maeqnaeq nyar.
\v 8 Nawq nae mawr-euq jeqzaq yawghae khoermawr-aq, arhu jawr-euq khawf, nymq-mr maqpar jawr-aer, aqkar li-eu maqbaw-eu duqkhanq-anr nae dovlar-awr, cawv-ir-eu jeq-euq lafkhoer ya’ur-ir-eu mae. Mq hawr-eu mir bae ngae nae, Daef-eu jeq bif-eu sanqbof-euq lafkhoer, tsawrmyanr maq bofanr taq-euq mirtsaq-euq khoertav daef-eu tsawrhaq deuq-aq, jeqzaq yawghae heumawr-anr ya’mawr ngae zanq duidui ler taef-a. Aqjeq mirnae aernar-aq, jeqzaq yawghae heumawr-aq, arhu jawr-euq khawf, nymq-mr maqjawr-aer, aqkar par jawrlar-eu mae.
\p
\v 9 “Garkawv heu siqnya’ni zaqsiq tsawrganr anr-awr nuinoeq yazmq-eu mae. Uqduq khoer shif siq-aq, zaqmiq aqbur heughaq nuirluf-eu gawqjawq shif jawq mae.
\v 10 Sanqpaq shif ghaq-anr khawf aermawf-eu mae. Ngaq ghaq-aq, shir-awr tiq ghaq-aq, nymq-mr uvlanr luf-eu mae. Tiqghaq-aq, maq dovlar-aq siq. Aqyawf dovlar ngae, tiqkhaeq larkhaeq yajawr-eu taef mae.
\v 11 Arhu jawr-euq khawf, nymq-mr maqjawr-eu jeqzaq yawghae khoermawr-aq, yaef ghaq tiqghaq mae. Aqyawf khawf khoer shif ghaq-anr gawfluf-awr, cawv-ir-eu jeq-anr ya’ur-ir-eu mae.
\p
\v 12 “Nawq nae ya’mawr-euq uqcoer tser coer khoer-aq, sanqpaq tser ghaq-anr aermawf-eu mae. Aqyawfmaf, mirkhanq-anr maqya uvlanr-aq siq. Aerkhawf, aqyawfmaf, jeqzaq yawghae khoermawr naeq-aer tiqkawv lof-aer naqliq tiq laf byanni sanqpaq geuf-eu aryaq za taef-a.
\v 13 Sanqpaq heudeuq nuima tiqsiq taef-aer taq-awr, yawqha-euq baoq hawr-eu aryaq, jeqzaq yawghae khoermawr-anr taef-aer bifnaeq taef-a.
\v 14 Aqyawfmaf, Yawrzaq-anr guirdeuvdeuv taef-a. Guirdeuvdeuv ngae, Yawrzaq, aqyawf maf-anr deuvghaq taef-a. Aqjeq mirnae aernar-aq, Yawrzaq-aq, yawsanr deuq-euq Yawsanr hawr-eu sanqpaq deuq-euq Sanqpaq pyeuf-eu mae. Yawrzaq naeq-aer jawr-eu tsawrhaq deuq-aq, kurdov taq-euq tsawrhaq, tserdov taq-euq tsawrhaq hawr-eu sarjax zif-eu tsawrhaq deuq mae.”
\p
\v 15 Mqtav ghaqkhaer khoerghaq, ngaq-anr heulof-aer par aernaeq laf-euq mae: “Nawq nae ya’mawr-euq mawrdo anq-eu zaqmiq aqbur khoerghaq nuirluf-eu ircuf khoerdeuq-aq, ghawqmya jeq-euq tsawrhaq, tsawrhaq baqmaf, tsawrjeuq tsawrca hawr-eu dawqngaeq dawqbav deuq mae.
\v 16 Nawq nae ya’mawr-euq jeqzaq yawghae khoermawr hawr-eu aqyawf-euq uqcoer tsercoer khoerdeuq, mawrdo anq-eu zaqmiq aqbur khoerghaq-anr byae taef-a. Aqyawfmaf, aqyawf kharjav-eu jeq yurgeufjir naeq-awr, nermyawvni bijawr taef-a. Khoeruqtaf, aqyawf-euq shaqjir dzaq-awr aqyawf-anr miqdzaq nae dzanpuivdzae taef-a.
\v 17 Aqjeq mirnae aernar-aq, Miqyaer-euq dawq byanlar ngae keuvni, sanqpaq khoerdeuq nuima tiqsiq taef-aer taq-awr, jeqzaq yawghae khoermawr-anr yawqha uvlanr-eu dzoeqdzaq bifnaeqni, Miqyaer nae noeqtaq-euq jeq bi byanlar-eu laer, aqyawf maf-euq nuima-anr bi noeqdov ler-euq mae.
\v 18 Nawq nae ya’mawr-euq zaqmiq aqbur khoerghaq-aq, mirtsaq-euq khoertav-euq sanqpaq deuq-anr uvlanr-eu meuq meuqma mae.”
\c 18
\s1 Baqburloq Meuq Coqdzae-euq
\p
\v 1 Khoernar-aq, ngar, mqtav ghaqkhaer yawqghaqyawq, mq-anr nae zafka le-eu gar ya’mawr-euq ma. Aqyawf huiq duidui-eu aryaq jav-awr, aqyawf-euq yawshaef khanqsaer-euq baqda’nae, mirtsaq-anr yawshaef bya-eu mae.
\v 2 Aqyawf tersar yawkhav-aer gurgur-aer heulof-aer aer-eu mae:
\q1 “Coqdzae shaw. Huiq duidui-eu Baqburloq coqdzae shaw-euq mae.
\q1 Aqyawf-aq, naefdeuq-euq jawrduq hawr-eu naef yawjawf dawqtawv luf-euq kuv pyeuflar-euq mae.
\q1 Maqshawr-aer aqcawq byae-eu arjir yawqjeq navluf ur-eu khalor pyeuflar-euq mae.
\q1
\v 3 Aqjeq mirnae aernar-aq, mirkhanq yawqkhanq navluf aqyawf-euq banq-awr muv-eu jeq-euq baqda’nae
\q1 Nuima paer duidui-eu jeq-euq aqgaf dzaruir dawryaef taq-euq mae.
\q1 Mirtsaq-euq sanqpaq deuq, aqyawf naeq-aer banq-awr muv-euq mae.
\q1 Aqyawf javmyaq-awr byaeqlaeq shaevdae-aer daef-eu mirnae, mirtsaq-euq khoertav jeqgaf jeqka mr-eu deuq smrmuiq muiqlar-euq mae.”
\p
\v 4 Khoernar-aq, ngar, mq-anr nae tersar yawqsaryawq heulof-aer ngaeqdov lef-eu gar yagaq-euq ma:
\q1 “Ngaq-euq tsawrhaq deuq-or! Aqyawf-euq lafkhoer nae dovlar-awq.
\q1 Maqngeur nar-aq, nawr, aqyawf naeq-aer iqbax mr-euq lof-aer, aqyawf khaeq-awr khav-eu gar yadaq-eu lof-aer nawr khawf yadaq taef-a.
\q1
\v 5 Aqjeq mirnae aernar-aq, aqyawf-euq iqbax-aq, mq-euq khoertav keuvler-awr,
\q1 Aqyawf-euq yawbanq yawlaeq-anr Miqyaer noeqtaq-euq mae.
\q1
\v 6 Aqyawf nae aqcawq-anr janrnaeq-euq lof-aer, aqyawf-anr khawf janrkhof naeq-awq.
\q1 Aqyawf nae mrtaq shartaq-euq taf-aer nyiq myav byanni aqyawf-anr mrkhof naeq-awq.
\q1 Aqyawf nae keuq-euq khmqmaq ciq-awr, aqyawf-euq gharduq nyiq nav byanni yawtav keuqtav naeq-awq.
\q1
\v 7 Aqyawf yawqhar yawqha taqhuiq taqmanr-awr, byaeqlaeq shaevdae-aer daef-euq lof-aer,
\q1 Aqyawf-euq khoertav khaeq-awr khav-eu jeq hawr-eu noeqshaq-eu jeq bi keuvle-awq.
\q1 Aqjeq mirnae aernar-aq, nuima-euq lafkhoer aqyawf aer-eu, ‘Ngar-aq, miqcoeq miqma maqngeur, sanqpaqma geuf-awr nuirluf-eu ma.
\q1 Noeqshaq-eu jeq, ngaq-anr tiqjawr-iq maq keuvlar-ar.’
\q1
\v 8 Khoermirnae, shir-eu jeq, tsawrngoer ngoer-eu jeq hawr-eu maef-awr shuf-eu jeq, khaeqnaeq khavnaeq-eu heudeuq, tiq nan-euq lafkhoer taef-aer aqyawf-euq khoertav keuvle taef-a.
\q1 Aqyawf-anr yarkhaq dar-eu Sanqpaq Miqyaer-aq, ghaq khav-eu mirnae, aqyawf-anr miqdzaq nae keuqdzae taef-a.”
\s1 Baqburloq Coqdzae-awr Ngoer-eu
\p
\v 9 “Meuq khoermeuq naeq-aer banq-awr muv-euq, tiqkawv lof-aer byaeqlaeq shaevdae-aer daef-euq mirtsaq-euq sanqpaq deuq, meuq khoermeuq-anr puiv-eu uqkhoeq-anr ya’mawr ngae, aqyawf-euq gharduq tsawrngoer yawkhav-aer ngoer taef-a.
\v 10 Aqyawf lof-aer shaqzanq yadaq-eu gar guv-eu mirnae, garmanr kaq-eu gar yawf-awr aer-eu,
\q1 ‘Ghawqshar shaq-aer ngar-a.
\q1 Hui duidui-awr ghaq zawr khav-eu Baqburloq-or!
\q1 Nawr-aq, ghawqshar shaq-aer ngar-a.
\q1 Naqliq tiq laf-euq lafkhoer taef-aer nawq-anr yarkhaq dar-eu jeq keuvle-euq ngar-a.’
\p
\v 11 Mirtsaq-euq khoertav jeqgaf jeqka mr-eu deuq khawf aqyawf-euq gharduq tsawrngoer yawkhav-aer ngoer taef-a. Aqjeq mirnae aernar-aq, aqyawf maf-euq myawq zeur-eu tsawrhaq maqpar jawrni pyeuf-ir-euq mae.
\v 12 Mrmyawq khoerdeuq-aq, pyur, shuir, khaqlo saer, arcar carkhawf-euq saer, zawr muiq-eu saqpar parpyur, boeq-euq saqpar, nerpuir puir-eu hawr-eu nertseuvni ghae-eu saqpar, sawkheufni ghae-eu arbawr yawqjeq navluf, ya’ma-euq juir nae janrtaq-euq yawqjeq navluf, arpoeq khav-eu darkawq nae janrtaq-euq yawqjeq navluf, guiqshuir, shmr hawr-eu khaqlo lopyur,
\v 13 cawqkaq cawqpir, tsaqgawq, dzarmuir dzarsawr, laefsaw-eu jeq, lawrbaoq, aqgaf dzaruir, tsir, caermeu, caer, mawrner, yawr, manq, manq lavlawq, zaqkhav hawr-eu tsawrhaq-euq daefzir heudeuq mae.
\q1
\v 14 “Nawq-euq nuima maerjuir juir duidui-eu arsiq arlu deuq, nawq-anr nae ghawq-ir-euq mae.
\q1 Poeq duidui-eu jeq hawr-eu muiq duidui-eu myawqganq dawqtawvluf byov-ir jir-awr, khoerdeuq-anr tiqjawr-iq maqpar ya’mawr mae.
\p
\v 15 Myawq khoerdeuq gaf-awr, aqyawf-euq baqda’nae smrmuiq muiqlar-euq jeqgaf jeqka mr-eu deuq, aqyawf lof-aer shaqzanq yadaq-eu gar guv-eu mirnae, garmanr kaq-eu gar yawf-awr, dawqkawq kawqkawq-aer yawkhav-aer ngoer-awr
\q1
\v 16 aer-eu, ‘Ghawqshar shaq-aer ngar-a!
\q1 Zawr muiq-eu sheqsha saqpar parpyur, nerpuir puir-eu hawr-eu nertseuvni ghae-eu maeqtsoeq dm-awr, shuir, khaqlo saer hawr-eu arcar carkhawf-euq saer geufluf-eu, meuq meuqma-or!
\q1 Nawr-aq, ghawqshar shaq-aer ngar-a!
\q1
\v 17 Aqjeq mirnae aernar-aq, khoernav nav-aer smrmuiq muiq-eu, naqliq tiq laf-euq lafkhoer taef-aer yawqngaef pyeuf-ir jir-euq beu.’
\p Lawq-euq aqyuif dawqtawvluf, lawq-anr ur-awr irluf larluf-eu tsawrhaq dawqtawvluf, lawq-euq lafkhoer gar mr-eu tsawrhaq dawqtawvluf hawr-eu iqmalavshav-anr ghoe-awr gafdzaq mrdzaq-eu tsawrhaq dawqtawvluf, garmanr kaq-eu gar yawf-awr,
\v 18 aqyawf-anr puivluf-eu uqkhoeq-anr ya’mawr-awr gurgur-aer aer-eu,
\q1 ‘Huiq duidui-eu meuq heumeuq-anr dur-eu meuq, aqgeu meuq jav-eu la?’
\p
\v 19 “Aqyawfmaf, uqduq-anr khaqlaer tawvdav tawvdav-aer gur-eu lafkhoer, dawqkawq kawqkawq-aer tsawrngoer yawkhav-aer ngoerngoer-aer aer-eu,
\q1 ‘Ghawqshar shaq-aer ngar-a! Meuq meuqma heumeuq-aq, ghawqshar shaq-aer ngar-a!
\q1 Aqyawf smrmuiq muiq-awr byaeqlaeq shaevdae-aer daef-euq mirnae, iqmalavshav-euq lafkhoer lawq kharjav-eu yawqghaq navluf smrmuiq muiqlar-euq mae.
\q1 Aerkhawf, naqliq tiq laf-euq lafkhoer taef-aer aqyawf byovjir-euq mae.’
\q1
\v 20 “Mqtav mirkhanq-or! Meuq heumeuq byov-ir-euq mirnae laqkhaq caer-awq.
\q1 Nawmaf, shawr-eu ghaqkhaer hawr-eu Miqyaer gharduq ngaeqdan-eu deuq khawf laqkhaq caer-awq.
\q1 Aqjeq mirnae aernar-aq, nawmaf-euq gharduq Miqyaer, aqyawf-anr janrkhof naeq-euq mae!”
\s1 Baqburloq Meuq-euq Arsaq Saqduq
\p
\v 21 Khoernar-aq, ghaq zawr khav-eu mqtav ghaqkhaer tiq ghaq lolaeq laeqma-anr dur-eu khaqlo tiq siq baf-awr, iqmalavshav-anr dzaepuf ghae-awr nae heulof-aer aer-eu mae:
\q1 “Baqburloq meuq meuma-anr khawf, khoerlof-aer ghaqkhav shar-awr yabi bafdzae taef-a.
\q1 Aqkar meuq teumeuq-anr tiqjawr-iq maqpar ya’mawr-ar.
\q1
\v 22 Deur-mq cuq diq-eu tersar, dawqcar car-eu tersar, bawqlaw baw-eu tersar hawr-eu darhae baw-eu tersar, nawq-euq lafkhoer tiqjawr-iq maqpar yagaq-ar.
\q1 Lafmyawq lafmuv kharngeur-eu jeq mr-eu tsawrhaq, nawq-euq lafkhoer maqpar jawr-eu mae.
\q1 Lolaeq laeq-eu tersar khawf, nawq-euq lafkhoer tiqjawr-iq maqpar yagaq mae.
\q1
\v 23 Tsirkhmq dofbya taq-euq yawshaef, nawq-euq lafkhoer tiqjawr-iq maqpar bya-aer,
\q1 Miqshuif hawr-eu yoshuif-euq tersar nawq-euq lafkhoer tiqjawr-iq maqpar yagaq mae.
\q1 Jeqgaf jeqka mr-eu nawq-euq tsawrhaq deuq-aq, mirtsaq-euq khoertav-euq yawhuiq yawmanr deuq mae.
\q1 Mirkhanq-euq tsawrjeuq dawqtawv luf-anr nawq-euq nyirpaq shavma nae, myawftawv shuirtawv jir-euq mae.
\q1
\v 24 Miqyaer gharduq ngaeqdan-eu tsawrhaq deuq-euq shiq, tsawrshawr deuq-euq shiq hawr-eu mirtsaq-euq khoertav kharbi saef-euq tsawrhaq deuq-euq shiq dawqtawvluf, aqyawf-euq lafkhoer jav-eu gar povmawr-euq mae.”
\c 19
\s1 Mqtav Miqyaer-anr Jaceuq-eu
\p
\v 1 Khoernar-aq, ngar, mq-euq khoertav tsawrhaq armaf mafma-euq tersar yawkhav-aer heulof-aer aer-eu gar yagaq-euq ma:
\q1 “Haleluya!
\q1 Kakhof-eu jeq, yawshaef khanqsaer, taqhuiq taqmanr-eu jeq hawr-eu baoq, aqdui-euq Miqyaer-euq pyeuf-eu mae.
\q1
\v 2 Aqyawf nae yarkhaq dar-euq-aq, tsaq duidui-awr dawr duidui-eu mae.
\q1 Mawrdo anq-eu zaqmiq aqbur heughaq, aqyawf naeq-aer banq-awr muv-euq mirtsaqzaq-anr bicawv-ir-euq mirnae, Miqyaer, aqyawf-anr yarkhaq darnaeq-euq mae.
\q1 Khoeruqtaf, aqyawf nae Miqyaer-euq kuirlaf zaqkhav-euq shiq lavdov-euq arpoeq, Miqyaer, aqyawf-anr janrkhof naeq-euq mae.”
\p
\v 3 Aqyawfmaf paraer-eu,
\q1 “Haleluya!
\q1 Aqyawf-anr puiv-eu miqdzaq-euq uqkhoeq, li-eu maqbawni du taef-a.”
\p
\v 4 Khoerngae, aqyuif aqtsu 24 ghaq hawr-eu yawdaef jeq khoer oeq mawr awbyav ghae-awr, nuirmanq-anr nuirluf-eu Miqyaer-anr uqduq tanqtanq-aer aer-eu,
\q1 “Aqmeq! Haleluya!”
\s1 Yawrzaq Oermr Bar-eu
\p
\v 5 Khoernar-aq, nuirmanq-anr nae tiq ghaq-euq tersar aer-eu,
\q1 “Nawmaf, Miqyaer-euq kuirlaf zaqkhav pyeuf-awr, Miqyaer-anr yawzeu baw-eu, huiqzaq nyirzaq yawqghaq navluf, aqdui-euq Miqyaer-anr jaceuq-awq.”
\p
\v 6 Khoeruqtaf, ngar, tsawrhaq armaf mafma-euq tersar lof-aer dur-awr, lawrgawv gawvma-euq tersar hawr-eu mqjeq yawkhav-aer jeq-eu tersar lof-aer khawf dur-eu tersar heulof-aer aer-eu gar yagaq-euq ma,
\q1 “Haleluya!
\q1 Baoq huiq duidui-eu Sanqpaq Miqyaer uvlanrluf mae.
\q1
\v 7 Aqdui laqkhaqcaer duidui-awr, lurgha caergha-eu lafkhoer aqyawf-anr ciqhuiq ciqmanr kar-eur.
\q1 Aqjeq mirnae aernar-aq, Yawrzaq oermr bar-eu aryamq keuvlar-euq mae.
\q1 Aqyawf-euq miqshuif, yawqha-euq mawrdo laeqhmqdan taq-euq mae.”
\p
\v 8 Khoerngae, miqshuif-anr shawrjaevni ghae-awr yawshaef bya-eu, muiq-eu sheqsha saqpar maeqtsoeq bifnaeq-awr bidm-euq mae. Sheqsha saqpar khoer-aq, tsawrshawr deuq nae tsaq-awr dawr-eu jeq mr-euq gar aermawf-eu mae.
\p
\v 9 Khoernar-aq, mqtav ghaqkhaer khoerghaq, ngaq-anr aernaeq laf-eu, “ ‘Yawrzaq oermr bar-eu gar lar-awq laer kurtaq-euq tsawrhaq deuq-aq, guiqlanq huiq-eu mae’ laer nawr boftaq-awq.” Aqyawf, ngaq-anr paraer-eu, “Dawq heudawq-aq, aqdir aqmar Miqyaer nae ngaeq-euq dawq mae.”
\v 10 Khoerngae, ngar awbyav ghae-awr aqyawf-euq aqkuir-anr uqduq tanq-eu laer ghae-euq ma. Aerkhawf, aqyawf, ngaq-anr aer-eu, “Hawsher-eq! Nawr teulof-aer taqpar janr de-eq. Ngar khawf, nawr hawr-eu Yeqsur-euq garkawv sarkir kamq-eu aqyuif aqnyir deuq lof-aer kuirlaf zaqkhav pyeuf-eu nawq-euq cawq ma. Miqyaer-anr uqduq tanq-awq. Aqjeq mirnae aernar-aq, Yeqsur-euq garkawv sarkir kamq-eu-aq, Miqyaer gharduq ngaeqdan-eu saflar mae.”
\s1 Manqpyur Dziqluf-eu Tiq Ghaq
\p
\v 11 Ngar, mq pantaq-euq gar ya’mawr-awr hawghaelef ngae, manq manqpyur tiq mawr jawr-awr, manq-anr dziqluf-eu ghaq-aq, sarjax zif-awr, tsaq duidui-eu ghaq laer kur-eu mae. Aqyawf-aq, tsaq-awr dawr-eu lafkhoer yarkhaq dar-awr, guirdeuv deuv-eu mae.
\v 12 Aqyawf-euq myavnuiv-aq, miqdzaq miqlmr-anr dur-awr, uqduq-anr shuir uqkhov ghawqmya siq khovluf-eu mae. Aqyawf maqngeur nar-aq, tiqghaq-iq maq siqnya-eu tsawrmyanr tiq myanr boftaq-euq mae.
\v 13 Aqyawf-aq, shiq-anr dawvduiv-euq paerkhanq paermanr dmluf-eu mae. Aqyawf-euq tsawrmyanr-aq, Miqyaer-euq Dawq laer kur-eu mae.
\v 14 Mqtav-euq guirmaf deuq, manq manqpyur dziq-awr, pyurdeuqni ghae-awr shawrjaevni ghae-eu muiq-eu sheqsha saqpar-euq maeqtsoeq dm-awr, aqyawf-euq maeqnan cantae ghae-euq mae.
\v 15 Aqyawf-euq khaqmae-anr nae zawr tav-eu micaer tiq kanr dovle-euq mae. Micaer khoer-aq, mirkhanq-euq tsawrjeuq deuq-anr deuv-eu gharduq mae. Khoernar-aq, aqyawf, aqyawf maf-anr shmr gawqyoeq nae uvlanr taef-a. Aqyawf, baoq huiq duidui-eu Miqyaer-euq nuima paer duidui-eu aqgaf dzaruir nawqdov duq-anr nawq taef-a.
\v 16 Aqyawf-euq paerkhanq paermanr hawr-eu shaqpyaq-anr heulof-aer boftaq-euq mae,
\q1 “Sanqpaq deuq-euq Sanqpaq,
\q1 Yawsanr deuq-euq Yawsanr.”
\s1 Muir-eu Deuq-anr Ghaqler-euq
\p
\v 17 Khoerngae, ngar, nanrma-euq ghanrcae mqtav ghaqkhaer tiq ghaq yawfluf-eu gar ya’mawr-euq ma. Mq-euq ghanrcae kharzaw luf-eu arjir deuq-anr aqyawf gur-awr, tersar yawkhav-aer heulof-aer aernaeq-euq mae, “Nawmaf tiqkawv lof-aer, Huiq-eu Miqyaer-euq yawbui-anr uiqlar bymrlar-awq.
\v 18 Sanqpaq deuq-euq shaqjir, guirdzoeq aqda deuq-euq shaqjir, ghaqkhav aqda deuq-euq shaqjir, manq hawr-eu manq-anr dziq-eu deuq-euq shaqjir dzaqlar-awq. Zaqkhav deuq, zaqkhav maqngeur-eu deuq, huiqzaq hawr-eu nyirzaq heudeuq dawqtawv luf-euq shaqjir dzaqlar-awq.”
\p
\v 19 Khoernar-aq, ngar, jeqzaq yawghae khoermawr hawr-eu mirtsaq-euq sanqpaq deuq, aqyawf maf-euq guirzaq deuq naeq-aer uiqlar taq-awr, manq-anr dziqluf-eu khoerghaq hawr-eu aqyawf-euq guirzaq deuq naeq-aer guirdeuv deuv-eu laer ghae-eu gar ya’mawr-euq mae.
\v 20 Khoerngae, jeqzaq yawghae khoermawr-anr nyaefmi-awr, Miqyaer gharduq ngaeqdan-eu jaqmyawf khoerghaq-anr khawf, jeqzaq yawghae khoermawr naeq-aer tiqkawv lof-aer nyaefmi-euq mae. Miqyaer gharduq ngaeqdan-eu jaqmyawf khoerghaq-aq, jeqzaq yawghae khoermawr-euq jmq diqtaq-awr, khoermawr-euq mawrkawr-anr uqduq tanq-eu tsawrhaq-anr myawfza shuirza nya’ni, jeqzaq yawghae khoermawr-euq maeqshi bisiq bimawr-eu jeq mrluf-eu khoerghaq mae. Aqyawf nyaf-anr yawdaef-aer, miqdzar dzarshuir dofluf-eu miqdzaq-euq lan-euq lafkhoer bafanr ghae-euq mae.
\v 21 Nuideuq-anr-aq, manq-anr dziqluf-eu khoerghaq-euq khaqmae-anr nae dovle-euq micaer nae coersaef jir-euq mae. Arjir dawqtawvluf, aqyawf maf-euq shaqjir tiqdaev dzaq-euq mae.
\c 20
\s1 1,000 Khof
\p
\v 1 Khoerngae, ngar, mqtav ghaqkhaer tiq ghaq, mq-anr nae zafkale luf-eu gar ya’mawr-euq ma. Aqyawf-euq aqlaf-anr li-eu maqbaw-eu duqkhanq-euq mawqtawfdur hawr-eu shmrcav cavma tiq cav yurluf-eu mae.
\v 2 Aqyawf, naef sanqpaq hawr-eu naef Saqdaq pyeuf-eu byavyanq, arhu-euq arlawr khoermawr-anr nyaef-awr 1,000 khof byanni paftawf taq-euq mae.
\v 3 Khoernar-aq, mirkhanq-euq tsawrjeuq tsawrca deuq-anr maqbi myawftawv shuirtawvni, aqyawf-anr 1,000 khof maq byanlar-euq khoerkeuvni, li-eu maqbaw-eu duqkhanq-anr bafanr ghae-awr, piqtaeq taq-euq uqtaf, jmq diqtaq-euq mae. Aryamq khoer dzeur-euq nar-aq, aqyawf-anr tiqkhaeq larkhaeq taef-aer pyaeqdovnaeq taef-a.
\s1 Tsawrshawr, Kali Naeq-aer Dzoeq-eu
\p
\v 4 Khoernar-aq, ngar, nuirmanq tiqdeuq-anr ya’mawr-euq ma. Nuirmanq-anr nuirluf-eu deuq-anr yarkhaq dar-eu baoq biftaq-euq mae. Khoerngae, ngar, Yeqsur-euq garkawv sarkir kamq-euq hawr-eu Miqyaer-euq Dawq-euq baqda’nae, uqduq tov-eu gar yadaq-euq tsawrhaq deuq-euq saflar-anr khawf ya’mawr-euq ma. Aqyawf maf-aq, jeqzaq yawghae khoermawr hawr-eu aqyawf-euq mawrkawr-anr uqduq maqtanq-aer, aqyawf maf-euq narkhawr hawr-eu aqlaf-anr khawf, jeqzaq yawghae khoermawr-euq jmq maq diqtaq-aq. Aqyawfmaf ghofdaef lar-awr, Kali naeq-aer tiqkawv lof-aer 1,000 khof byanni sanqpaq geuf-awr uvlanr-euq mae.
\v 5 Heu-aq, ghofdaeflar baebae-eu pov mae. Shir-euq tsawrhaq nuideuq-aq, 1,000 khof maq byanlar-euq khoer-aq maq ghofdaef lar-a.
\v 6 Ghofdaeflar baebae-eu pov-euq lafkhoer keuq-eu tsawrhaq deuq-aq, guiqlanq huiq-awr yawshawr mae. Nyiq pov tiqpov shir-eu jeq aqyawf maf-euq khoertav baoq maqjav-a. Aqyawf maf-aq, Miqyaer hawr-eu Kali-euq pirma pyeuf-awr, aqyawfmaf, Kali naeq-aer tiqkawv lof-aer 1,000 khof byanni sanqpaq geuf-awr ya uvlanr taef-a.
\s1 Naef Saqdaq-anr Deuvghaq-euq
\p
\v 7 Khoernar-aq, 1,000 khof byanlar ngae, naef Saqdaq kuv-anr nae pyaeqdovnaeq taef-a.
\v 8 Aqyawf dov-ir-awr, mirma oeqcoer oeqbawq-anr jawr-eu mirkhanq-euq tsawrjeuq tsawrca, Gorgav hawr-eu Maqgorgav tsawrhaq deuq-anr myawfza shuirza-awr, guirdeuv deuv-eu gharduq bi uiqlar taef-a. Aqyawf maf-aq, iqmalavshav-euq kharshuif lof-aer myaq-eu mae.
\v 9 Aqyawfmaf mirtsaq tanqkhawr yawqpaw navluf-anr nae davlar-awr, tsawrshawr deuq-euq naqduq hawr-eu Miqyaer zawr gaq-eu meuq-anr gajawq taq-euq mae. Khoerngae, mq-anr nae miqdzaq gaka lef-awr, aqyawf maf-anr puivdzaq jir-euq mae.
\v 10 Aqyawf maf-anr myawftawv shuirtawv-euq naef sanqpaq-anr khawf, jeqzaq yawghae khoermawr hawr-eu Miqyaer gharduq ngaeqdan-eu jaqmyawf khoerghaq-anr bafpuf taq-euq, miqdzar dzarshuir dofluf-eu miqdzaq-euq lan-euq lafkhoer bafanr ghae-euq mae. Aqyawf maf-aq, li-eu maqbawni, uqcif nan’ghanr maqaer yabi khaeqsaef taef-a.
\s1 Yarkhaq Darsaq Saq-eu Nuirmanq
\p
\v 11 Khoerngae, ngar, pyurdeuqni ghae-eu nuirmanq manqma hawr-eu nuirmanq-anr nuirluf-eu ghaq-anr ya’mawr-euq ma. Mq hawr-eu mir, aqyawf-euq maeqshi nae caevdov ghae-awr, aqyawf maf-euq javduq javzar maqpar povmawr nya-eu mae.
\v 12 Khoernar-aq, ngar, shir-euq tsawrhaq huiqzaq nyirzaq dawqtawvluf, Miqyaer-euq maeqshi yawfluf-eu gar ya’mawr-euq ma. Khoerngae, sanqbof ghawqmya dmq pantaq-euq mae. Daef-eu jeq bif-eu sanqbof khawf pantaq-euq mae. Shir-euq tsawrhaq deuq nae mr-awr shar-euq deuq, sanqbof khoerdeuq-euq lafkhoer bofanr taq-euq mae. Bofanr taq-euq khoerdeuq-anr hawhaw-aer geuxni aqyawf maf-anr yarkhaq darnaeq-eu mae.
\v 13 Khoernar-aq, iqmalavshav, aqyawf-euq lafkhoer shirtaq-euq tsawrhaq deuq bifdov laf-awr, shir-eu jeq hawr-eu shir-eu mirkhanq khawf, aqyawf maf-euq lafkhoer shirtaq-euq tsawrhaq deuq bifdov lef-euq mae. Tsawrhaq yawqghaq navluf yawqha nae mrtaq shartaq-euq gar geuxni, yarkhaq dar-eu gar yadaq-euq mae.
\v 14 Khoerngae, shir-eu jeq hawr-eu shir-eu mirkhanq khawf, miqdzaq-euq lan-euq lafkhoer bi bafpuf-euq mae. Heu-aq, nyiq pov tiqpov shir-eu jeq pyeuf-eu mae.
\v 15 Khoernar-aq, Daef-eu jeq bif-eu sanqbof-euq lafkhoer tsawrmyanr maqanr-eu tsawrhaq yawqghaq navluf, miqdzaq-euq lan-anr bi dzaepuf jir-euq mae.
\c 21
\s1 Mqshuif Hawr-eu Mirshuif
\p
\v 1 Khoerngae, ngar, mq yawshuif hawr-eu mir yawshuif-anr ya’mawr-euq ma. Aqjeq mirnae aernar-aq, yawbae-euq mq hawr-eu yawbae-euq mirtsaq-aq byovjir-awr, iqmalavshav khawf maqpar jav-eu mae.
\v 2 Khoernar-aq, ngar, Miqyaer-anr nae shawr-eu meuq pyeuf-eu Yeqlursaqlaeq yawshuif, mq-euq khoertav nae oeka luf-eu gar ya’mawr-euq ma. Meuq heumeuq-aq, myawqgur geuf-awr laeqhmqdan taq-euq, yoshuif oekeuv-eu gar dawqluf-eu miqshuif-anr dur-eu mae.
\v 3 Khoerngae, ngar, mq-anr nae tersar yawkhav-aer heulof-aer ngaeqdov lef-eu gar yagaq-euq ma:
\q1 “Hawsher-eq. Miqyaer-euq jawrduq, tsawrhaq jawr-eu gar javle-euq mae.
\q1 Aqyawf, aqyawfmaf naeq-aer jawr-awr, aqyawfmaf, Miqyaer-euq zaq pyeuflar taef-a.
\q1 Miqyaer, aqyawfghaq, aqyawfmaf naeq-aer jawr-awr, aqyawf maf-euq Miqyaer pyeuf taef-a.
\q1
\v 4 Miqyaer, aqyawf maf-euq myavbir dawqtawv luf-anr sivdzaenaeq taef-a.
\q1 Shir-eu jeq maqpar jav-aer, noeqshaq-eu jeq hawr-eu ngoer-eu jeq maqpar jav-eu uqtaf, nar-awr gawr-eu jeq khawf maqpar jav-eu mae.
\q1 Aqjeq mirnae aernar-aq, yawbae jav-euq jeq dawqtawvluf byovjir-euq mae.”
\p
\v 5 Khoernar-aq, nuirmanq-anr nuirluf-eu ghaq aer-eu, “Hawsher-eq! Ngar yawqjeq navluf, yawshuif janrpar jir-euq ma.” Aqyawf, ngaq-anr aernaeq laf-eu, “Nawr boftaq-awq. Aqjeq mirnae aernar-aq, dawq heudeuq-aq, tsaq duidui-awr sarjax zif-eu dawq mae.”
\p
\v 6 Khoerngae, aqyawf, ngaq-anr heulof-aer aernaeq laf-euq mae, “Mrluiv jir-euq ma! Ngar-aq, Ardanq bae-awr Arsaq saq-eu ghaq, Aqlaqpar hawr-eu Ormeqgar ma. Ngar, ircuf kharmaef-eu tsawrhaq-anr, daef-eu jeq bif-eu ircuf irbyoe-anr nae yoerdov lef-eu ircuf yawqngaef-aer bidawr ma.
\v 7 Ghaqler-euq tsawrhaq-aq, jeqbir dawqtawvluf za taef-a. Ngar, aqyawf-euq Miqyaer pyeuf-awr, aqyawf, ngaq-euq zaq pyeuf taef-a.
\v 8 Aerkhawf, guvcoer-eu, maqjan-eu, nuidav davlar paq-aer ghae-eu jeq mr-eu, tsawrhaq saef-eu, banq-awr khaqmiq sheu-eu, nyirpaq shavma geuf-eu, tanqpanq aqma mawrkawr-anr uqduq tanq-eu hawr-eu jaqmyawf myawf-eu tsawrhaq dawqtawvluf, tsawrhaq heudeuq-anr of-eu jawrduq-aq, miqdzar dzarshuir dofluf-eu miqdzaq-euq lan mae. Heu-aq, nyiq pov tiqpov shir-eu jeq pyeuf-eu mae.”
\s1 Yeqlursaqlaeq Yawshuif
\p
\v 9 Khoerngae, arsaq saq-eu khaeq-awr khav-eu shif jeq danq-eu shuir khmqmaq shif khmq ciq-euq, mqtav ghaqkhaer shif ghaq-anr nae tiq ghaq, ngar jawr-eu gar oe-awr aer-eu, “Lar-awq. Ngar, nawq-anr Yawrzaq-euq miqzaq pyeuf-eu miqshuif-anr bihaw nyar.”
\v 10 Khoernar-aq, aqyawf, ngaq-anr muiq-eu Saflar-euq lafkhoer, zawr huiq-awr gor-eu gawqjawq tiqjawq-anr ciqdav lef-awr, Miqyaer jawr-eu gar nae, shawr-eu Yeqlursaqlaeq meuq meuqma, mq-euq khoertav nae oeka-eu gar bimawr naeqlaf-euq mae.
\v 11 Meuq heumeuq-euq lafkhoer, Miqyaer-euq yawshaef khanqsaer jav-awr, yawshaef khoer-aq, jeq-oq-anr dur-eu yawbyaf byaf-aer ghae-eu, arpoeq zawr khav-eu khaqlo saer lof-aer dur-eu mae.
\v 12 Meuq heumeuq-aq, zawr huiq-awr gor-eu lanr jav-awr, lanr-euq lanrkhaeq 12 khaeq danr-awr, mqtav ghaqkhaer 12 ghaq jawr-eu mae. Lanrkhaeq khoerdeuq-euq khoertav, Irsaqleqlav tsawrjeuq 12 jeuq-euq tsawrmyanr boftaq-euq mae.
\v 13 Nanrma dovkhaeq paw lanrkhaeq smr khaeq danr-awr, laftav paw smr khaeq, lafov paw smr khaeq hawr-eu, nanrma gakhaeq paw smr khaeq laer danr-eu mae.
\v 14 Meuq-euq lanr khoerlanr-aq, zeurdanr khaqlo 12 siq-euq khoertav ciqtaq-euq mae. Zeurdanr khaqlo-euq khoertav, Yawrzaq-euq ghaqkhaer 12 ghaq-euq tsawrmyanr boftaq-euq mae.
\p
\v 15 Ngaq-anr dawq ngaeqcawq le-euq mqtav ghaqkhaer khoerghaq, shuir dardza yur-awr, meuq khoermeuq-anr khawf, lanrkhaeq deuq hawr-eu lanr-anr khawf, dardza daeq-eu laer ghae-eu mae.
\v 16 Meuq heumeuq-aq, oeqcoer oeqbawq-aer ghae-awr, yawjer paw hawr-eu yawmanr paw tiqkawv navni manr-eu mae. Mqtav ghaqkhaer khoerghaq, dardza nae meuq heumeuq-anr dzahaw ngae 1,500 lotsov byan-eu mae. Yawmanr paw, yawjer paw hawr-eu yawgor paw khawf tiqkawv navni manr-eu mae.
\v 17 Khoernar-aq, aqyawf, meuq-euq lanr-anr dzahaw ngae, tsawrhaq-euq lafcav-anr sawx nar-aq, 144 cav gor-eu mae. Tsawrhaq zmq-eu lafcav hawr-eu mqtav ghaqkhaer zmq-eu lafcav-aq, tiqkawv navni manr-eu mae.
\v 18 Meuq heumeuq-euq lanr-aq, yawbyaf byaf-aer ghae-eu khaqlo saer nae ciqtaq-euq mae. Meuq-aq, zawr shawr-eu shuir nae tsovtaq-awr, jeq-oq lof-aer shawrjaevni ghae-eu mae.
\v 19 Meuq-euq lanr-euq zeurdanr-aq, arpoeq zawr khav-eu khaqlo saer kharngeur-eu jeq nae ciqtaq-euq mae. Yawbae siq-aq, yawbyaf byaf-aer ghae-eu khaqlo saer mae. Nyiq siq tiqsiq-aq, yawpuir puir-aer ghae-eu khaqlo saer mae. Smr siq tiqsiq-aq, nyoerba ba-eu khaqlo saer mae. Oeq siq tiqsiq-aq, nyoernav nav-eu khaqlo saer mae.
\v 20 Ngaq siq tiqsiq-aq, nerbyaf byaf-eu khaqlo saer mae. Kof siq tiqsiq-aq, nertseuvni ghae-eu khaqlo saer mae. Shif siq tiqsiq-aq, shuirnyoer nyoer-eu khaqlo saer mae. Yaef siq tiqsiq-aq, nyoershuir shuir-eu khaqlo saer mae. Ghoeq siq tiqsiq-aq, shuirnyaevni ghae-eu khaqlo saer mae. Tser siq tiqsiq-aq, nyoerleuq leuq-eu khaqlo saer mae. Tsertif siq tiqsiq-aq, nerleuq leuq-eu khaqlo saer mae. Tsernyif siq tiqsiq-aq, puirleuq leuq-eu khaqlo saer mae.
\v 21 Lanrkhaeq 12 khaeq-aq, arcar carkhawf-euq saer 12 siq mae. Lanrkhaeq aqyawf khaeq yawf-aer, arcar carkhawf-euq saer tiq siq nae taef-aer janrtaq-euq mae. Meuq-euq ghanrcae danr-eu garma-aq, shawrjaevni ghae-eu shuir pyeuf-awr, jeq-oq lof-aer shawr-eu mae.
\s1 Yeqlursaqlaeq Yawshuif-euq Yawshaef
\p
\v 22 Aerkhawf, ngar, meuq heumeuq-euq lafkhoer yawshawr lawv jav-eu maqmawr-aq. Aqjeq mirnae aernar-aq, baoq huiq duidui-eu Sanqpaq Miqyaer hawr-eu Yawrzaq-aq, meuq heumeuq-euq yawshawr lawv pyeuf-eu mae.
\v 23 Meuq heumeuq-euq lafkhoer, nanrma hawr-eu bala-euq yawshaef maqpar mawf-a. Aqjeq mirnae aernar-aq, Miqyaer-euq yawshaef khanqsaer meuq heumeuq-anr tsaeqbya-awr, Yawrzaq-aq, meuq heumeuq-euq tsirkhmq pyeuf-eu mae.
\v 24 Kakhof-eu jeq za-euq tsawrjeuq tsawrca deuq, meuq heumeuq-euq yawshaef-anr ghoe-awr can taef-a. Mirtsaq-euq sanqpaq deuq khawf, yawqha-euq khanqsaer hawr-eu taqhuiq taqmanr-eu jeq, meuq heumeuq-anr yurlaf taef-a.
\v 25 Meuq-euq lanrkhaeq deuq-aq, maq piqtaeq-aer nan’ga-i pantaq taef-a. Heugar-aq, uqcif cif-ir-eu maqbaw-a.
\v 26 Mirkhanq yawqkhanq navluf-euq yawshaef khanqsaer hawr-eu taqhuiq taqmanr-eu jeq, aqyawfmaf, meuq heumeuq-anr yurlaf taef-a.
\v 27 Aerkhawf, maqshawr-eu aqgeu jeq maqkaq, meuq heumeuq-anr maqya urler-a. Nuidav davlar paq-aer ghae-eu hawr-eu jaqmyawf myawf-eu tsawrhaq-aq, meuq heumeuq-anr maqya urler-a. Yawrzaq-euq Daef-eu jeq bif-eu sanqbof-euq lafkhoer, tsawrmyanr bofanr taq-euq tsawrhaq taef-aer ya urler-eu mae.
\c 22
\s1 Daef-eu Jeq Bif-eu Lawrgawv
\p
\v 1 Khoerngae, mqtav ghaqkhaer khoerghaq, ngaq-anr daef-eu jeq bif-eu shawrjaevni ghae-eu ircuf lawrgawv bimawr naeqlaf-euq mae. Lawrgawv heugawv-aq, jeq-oq lof-aer shawr-awr, Miqyaer hawr-eu Yawrzaq-euq nuirmanq-anr nae yoerdov lef-eu mae.
\v 2 Lawrgawv heugawv-aq, meuq-euq lafkhoer danr-eu garjawq-euq ghanrcae yoer-awr, lawrgawv nyiq paw baq-anr luf, daef-eu jeq bif-eu arbawr daef-eu mae. Arsiq arbawr heudeuq-aq, arsiq 12 jeq siqle-awr, bala yawqsiq navluf siqle-eu mae. Arpaf deuq-aq, mirkhanq-euq tsawrjeuq tsawrca deuq-anr lavsav-eu mae.
\v 3 Aqkar nar-aq, yaqkhaer yaq-eu jeq maqpar jav-eu mae. Miqyaer hawr-eu Yawrzaq-euq nuirmanq, meuq heumeuq-euq lafkhoer jav-awr, aqyawf-euq kuirlaf zaqkhav deuq, aqyawf-anr uqduqtanq taef-a.
\v 4 Aqyawfmaf, aqyawf-euq myavpyawq-anr ya’mawr-awr, aqyawf-euq tsawrmyanr aqyawf maf-euq narkhawr-anr boftaq taef-a.
\v 5 Heugar-aq, uqcif cif-ir-eu maqpar baw-aer, aqyawfmaf, tsirkhmq hawr-eu nanrma-euq yawshaef maqpar mawf-eu mae. Aqjeq mirnae aernar-aq, Sanqpaq Miqyaer, aqyawf maf-anr yawshaef tsaeqbya’naeq taef-a. Aqyawfmaf, li-eu maqbawni ya uvlanr taef-a.
\s1 Sanqpaq Yeqsur Zafka Le-eu
\p
\v 6 Khoerngae, mqtav ghaqkhaer khoerghaq, ngaq-anr aernaeq laf-eu, “Dawq heudeuq-aq, tsaq duidui-awr sarjax zif-eu dawq mae.” Shawr-eu Miqyaer gharduq ngaeqdan-eu tsawrhaq deuq-euq Sanqpaq Miqyaer, ghawqmyanr maqghae-aer ya pyeuflar-eu garkawv deuq, aqyawf-euq ghaqzaq ghaqkhaer deuq-anr bimawr-eu laer aqyawf-euq mqtav ghaqkhaer tiq ghaq-anr khaerghae lef-euq mae.
\p
\v 7 “Hawde-eq. Ngar yawkawr-aer oe ma! Sanqbof heudmq-euq lafkhoer boftaq-euq, Miqyaer gharduq ngaeqdan-eu dawqdeuq-anr mrcaw-eu tsawrhaq-aq, guiqlanqhuiq taef-a.”
\p
\v 8 Ngar-aq, Yorhaq ma. Ngar garkawv heudeuq-anr yagaq-awr ya’mawr-euq ma. Ngar garkawv heudeuq-anr yagaq-awr ya mawrghaq ngae, ngaq-anr bi hawmawr naeqlaf-euq mqtav ghaqkhaer khoerghaq-anr uqduq tanq-eu laer, aqyawf-euq aqkuir-euq dawqpae awbyav-euq ma.
\v 9 Khoerngae, aqyawf, ngaq-anr aernaeq laf-eu, “Hawsher-eq! Nawr teulof-aer taqjanr. Ngar khawf nawq-euq aqyuif aqnyir pyeuf-eu Miqyaer gharduq ngaeqdan-eu tsawrhaq hawr-eu, sanqbof heudmq-euq lafkhoer boftaq-euq dawqdeuq-anr mrcaw luf-eu tsawrhaq deuq lof-aer kuirlaf zaqkhav geufluf-eu, nawq-euq cawq ma. Miqyaer-anr uqduq tanq-awq.”
\v 10 Khoernar-aq, aqyawf, ngaq-anr aernaeq laf-eu, “Sanqbof heudmq-euq lafkhoer boftaq-euq, Miqyaer gharduq ngaeqdan-eu dawq heudeuq-anr jmq taqdiq. Aqjeq mirnae aernar-aq, aryamq paelar-euq mae.
\v 11 Maqtsaq maqdawr-eu deuq-aq, maqtsaq maqdawr-eu jeq mrmr-aer bijawr-awr, jawflafni ghae-eu deuq-aq, jawflafni ghae-eu jeq mrmr-aer bijawr-awq. Tsaq-awr dawr-eu deuq-aq, tsaq-awr dawr-eu jeq mrmr-aer bidaef-awr, yawshawr deuq-aq, yawshawr jeq mrmr-aer bidaef-awq.”
\s1 Yeqsur, Kalizaq Armur-anr Aernaeq-eu
\p
\v 12 “Hawde-eq. Ngar yawkawr-aer oe ma. Tsawrhaq yawqghaq navluf, yawqha nae kharmr kharshar-euq lof-aer geuxni mrpoeq lafsawq bifnaeq-eu laer ngar oe ma.
\v 13 Ngar-aq, Aqlaqpar hawr-eu Ormeqgar pyeuf-awr, Ardanq bae-awr Arsaq saq-eu ghaq pyeuf-eu uqtaf, Maeqhuq huq-eu hawr-eu Maeqnanq nanq-eu ghaq khawf ngeur ma.”
\p
\v 14 Aqyawf nae biftaq-euq dawqdeuq-anr mrcaw-eu tsawrhaq deuq-aq, guiqlanqhuiq taef-a. Aqyawfmaf daef-eu jeq bif-eu arbawr za’nya-awr, meuq-euq lanrkhaeq-anr nae meuq-anr ya urle taef-a.
\v 15 Aerkhawf, meuq-euq lafnyir-aq, aqkuiq lof-aer ghae-eu tsawrhaq, nyirpaq shavma deuq, banq-awr khaqmiq sheu-eu tsawrhaq, tsawrhaq-anr saef-eu tsawrhaq, tanqpanq aqma mawrkawr-anr uqduq tanq-eu tsawrhaq, jaqmyawf myawf-eu gar gaq-eu tsawrhaq hawr-eu jaqmyawf myawfluf-eu tsawrhaq, heulof-aer ghae-eu tsawrhaq jawr-eu mae.
\p
\v 16 “Ngar-aq, Yeqsur ma. Kalizaq armur deuq-euq gharduq garkawv heudeuq nawmaf-anr bi dzawrmaeq-eu laer, ngaq-euq mqtav ghaqkhaer-anr khaerghae lef-euq ma. Ngar-aq, Daqbir-euq duqcir hawr-eu zaq pyeuf-awr, yawshaef zawr bya-eu Shawqmuir khawf ngeur-eu ma.”
\q1
\v 17 Khoerngae, muiq-eu Saflar hawr-eu miqshuif aer-eu, “Lar-awq.”
\q1 Yagaq-euq tsawrhaq deuq khawf, “Lar-awq” laer kur-awq.
\q1 Ircuf maef-eu tsawrhaq deuq khawf lar-awq.
\q1 Khar dawrmawf-eu tsawrhaq yawqghaq navluf daef-eu jeq bif-eu ircuf yawqngaef-aer dawrlar-awq.
\s1 Yanrni Aernoeq-eu Dawq
\p
\v 18 Sanqbof heudmq-euq lafkhoer boftaq-euq, Miqyaer gharduq ngaeqdan-eu dawq heudeuq-anr yagaq-euq tsawrhaq yawqghaq navluf yanrnya larni, ngar heulof-aer aernaeq nyar: tsawrhaq tiqghaqnav sanqbof heudmq-euq lafkhoer boftaq-euq taf-aer dawvlanq nar-aq, Miqyaer, aqyawf-anr sanqbof heudmq-euq lafkhoer boftaq-euq taf-aer khaeqlanq khavlanqnaeq taef-a.
\v 19 Tsawrhaq tiqghaqnav, sanqbof heudmq-euq lafkhoer boftaq-euq Miqyaer gharduq ngaeqdan-eu dawq tiqdawq nav-anr yurdzae nar-aq, Miqyaer, Daef-eu jeq bif-eu sanqbof heudmq-euq lafkhoer boftaq-euq jeq hawr-eu shawr-eu meuq-euq lafkhoer jav-eu aqyawf-anr of-eu jeq yurdzaenaeq taef-a.
\p
\v 20 Garkawv heudeuq sarkir kamq-eu ghaq aer-eu, “Ngar aqdir yawkawr-aer oe ma.”
\p Aqmeq. Sanqpaq Yeqsur-or! Nawr aer-eu lof-aer oe-awq.
\p
\v 21 Sanqpaq Yeqsur Kali-euq guiqlanq yawdzanr, nawmaf yawqghaq navluf-euq khoertav jav luf-ur. Aqmeq.
