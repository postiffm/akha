\id PRO
\h Dawqdaq
\toc3 Dd
\toc2 Dawqdaq
\toc1 Dawqdaq Sanqbof-euq Garkawv
\mt1 DAWQDAQ
\mt2 Zaqsiq Tsawrganr Bif-eu Sanqbof
\ili Bof-euq ghaq: Sorlaqmoq hawr-eu Nuideuq
\ili Gui-eu tsawrhaq: Ghawqmya ghaq hawr-eu ghawqmya zir
\ili Bof-euq aryamq: B.C. 971-931
\imt1 Jashaw-eu Dawq
\ip Dawqdaq sanqbof-aq, zaqsiq tsawrganr anr-eu tsawrhaq ghawqmya ghaq nae bof-euq dawqdeuq pyeuf-eu mae. Myaqmyaq ni-aq, sanqpaq Sorlaqmoq nae bof-euq mae (Dd 1:1; 10:1; 25:1; 1Sp 4:29-34). Aerkhawf, yawqghaq yawq-euq dawqdeuq khawf anr-eu mae (Dd 30:1; 31:1). Dawqdaq sanqbof-aq, zaqguq, tsawrkhav maq khavlar-euq deuq hawr-eu puqhaw mawrhaw-euq yawcuiv deuq-anr maeq-eu dawqmaeq dawqtsov mae. Sorlaqmoq ghawqmya pov, “Ngaq-euq zaqyo-or” laer aertaq-euq mae. Aerkhawf, Miqyaer nae Sorlaqmoq-anr ghoe-awr bi boftaq-euq zaqsiq tsawrganr heudeuq-aq, aqdui yawqghaq navluf narhaq geuf-awr nyalar ganrlar-eu gharduq mae.
\ip Dawqdaq sanqbof ardanq baelar-eu gar boftaq-euq dawq-aq, sanqbof heupur purlan-euq arpyar toeqmaeq taq-euq mae: gui-eu deuq zaqsiq tsawrganr bi anrlar-eu gharduq mae (Dd 1:2-7). Heqbyaer dawq, “Zaqsiq tsawrganr” laer aer ngae, “Yawmuiq-aer siqnya-eu, yawmuiq-aer mrnya-eu, yawbym” ghawqmya jeq-anr mrnya-eu gar aermawf-eu mae. Dawqdaq sanqbof myaqmyaq ni-aq, “Miqyaer-euq maeqbawq-anr tsaqni mrnya-eu” gar aerkeuv taq-euq mae. Dawqdaq saqbof-euq lafkhoer ya guimawr-eu zaqsiq tsawrganr-aq, dawqyaev dawqoer hawr-eu tsawrhaq-euq nuinoeq taef maqngeur-a. Dawqdaq sanqbof-aq, Yaerbof-anr dawqpaeq taq-awr, Ardanq bae-eu sanqbof-anr nae dawqmaeq maeq-euq sanqbof-euq lafkhoer anr-eu yawtsaq yawdawr-euq dawqdeuq mae. Zaqsiq tsawrganr-aq, Miqyaer-anr nae taef-aer oe-euq mae laer Yaerbof maeqnaeq laf-eu mae (Yb 28:12, 20-23). Tsawrhaqzaq, Miqyaer-anr guv-eu siqnya-awr nae taef-aer zaqsiq tsawrganr anr-eu mae laer khawf toeqmaeq taq-euq mae (Yb 28:28; Jc 111:10; Dd 1:7; 9:10). Yaerbof-euq lafkhoer, Miqyaer-anr guv-eu laer aer ngae, Miqyaer-euq dawq-anr yawmuiq-aer narhaq geuf-eu gar aermawf-eu mae.
\ip Dawqdaq sanqbof-euq lafkhoer, zaqsiq tsawrganr maeq-eu nyiq jeq zmq-awr maeqtaq-euq mae: “Dawqtmr” hawr-eu “Dawqdaq.” Dawqtmr zmq-awr nae maeq ngae, dawq ghawqmya’ni zmq-awr ghaq bif-awr dawq bif-awr, aernoeq naeq-awr sarjax dzaq-eu dawq ngaeqtaq-euq mae. Dawqdaq zmq-awr maeq ngae, dawq maqzmq myaq-aer yawnymr nymr-aer yawluiv luiv-aer noeqtaq-eu yaw’awq paq-aer yawdaef daef-eu gar taf-eu jeq ngaeqtaq-euq mae. Dawqdaq 10-31 lafkhoer myaqmyaq-aq, dawqdaq mae. Dawqdaq-aq, kamq-eu sarjax maqngeur-a (Dd 12:21), yawdaef daef-eu gar haw-awr hawmawr-awr dzawgeuf-eu jeq pyeuf-eu mae. Dawqdaq-aq, yawqjawr navluf, yawqgar navluf heulof-aer taef-aer pyeuf-eu mae laer maqngeur-a (Dd 10:27), puqhaw mawrhaw-euq lof-aer nar-aq, myaqmyaq aqjox-aer pyeuflar-eu la laer aertaq-euq jeq pyeuf-eu mae. Dawqdaq sanqbof, Miqyaer aqjox-aer ghae-eu Miqyaer la laer maeqnaeq laf-eu khoer-aq maqpov maq parlarni tsaq-eu mae (Dd 15:3). Aqjeq mirnae aernar-aq, Yaerbof yawqgaryawq khawf khoerlof-aer aertaq-euq mae.
\ip Tsawrhaqzaq yawqjeuq yawca navluf, yawdaef daef-eu gar taf-eu yawqha-euq zaqsiq tsawrganr-euq dawqdaq dawqyaev jav-eu mae. Yaerbof-euq Dawqdaq-aq, jancoer ghoecoer paq-aer ghae-eu Miqyaer nae panmaeq-euq jeq pyeuf-eu mirnae, mirtsaq-euq khoertav jav-eu dawqdaq deuq-anr nae beugar-eu mae. Yaerbof-euq Dawqdaq-aq, aqdui sharnoeq sharsawx-eu gar hawr-eu yawdaef daef-eu gar guiqlanq pyeufnaeq laf-eu Miqyaer-euq zaqsiq tsawrganr toeqmaeq sheuqmaeq naeqlaf-eu dawqmuiq deuq mae.
\iot Dawqdaq Sanqbof-euq Mawrkawr:
\io1 I. Sorlaqmoq-euq dawqdaq deuq (Dd 1-29)
\io2 a. Zaqsiq tsawrganr-euq yawpoeq (Dd 1-9)
\io2 b. Dawqdaq yawbae dzanq (Dd 10-24)
\io2 c. Dawqdaq nyiq dzanq tiqdzanq (Dd 25-29)
\io1 II. Dawqdaq nuideuq (Dd 30-31)
\c 1
\s1 Dawqdaq-euq Arpyar
\p
\v 1 Daqbir-euq zaqyo Irsaqleqlav-euq sanqpaq Sorlaqmoq-euq dawqdaq deuq-aq:
\q1
\v 2 Zaqsiq tsawrganr hawr-eu maeqdawq tsovdawq bi siqnya-awr,
\q1 Dawqtsuif naf-eu dawqdeuq-anr bi ghovshaw nya-eu gharduq mae.
\q1
\v 3 Dawr-awr tsaq-eu jeq, yarkhaq dar-eu jeq, tsaq-awr dawr-eu jeq hawr-eu
\q1 Zaqsiq tsawrganr-euq maeqdawq tsovdawq-anr bi hageuf-eu gharduq mae.
\q1
\v 4 Maqdzaw-euq zaq-anr bisiq bi nyalar-awr,
\q1 Zaqguq deuq-anr siqnya-eu tsawrganr hawr-eu noeqdanr doe-eu jeq bif-eu gharduq mae.
\q1
\v 5 Tsawrganr anr-eu deuq narhaq ngae dzawlanq-eu jeq biza-awr,
\q1 Ghovshaw nya-eu tsawrhaq maeqbawq biza-eu gharduq mae.
\q1
\v 6 Dawqdaq hawr-eu sheucaev-eu dawq bi ghovshaw nya-awr,
\q1 Tsawrganr anr-eu tsawrhaq-euq dawqdzawr hawr-eu tsaqdzov dzov-eu dawq-anr bi ghovshaw nya-eu gharduq mae.
\b
\q1
\v 7 Ya’we Miqyaer-anr guv-eu jeq-aq, siqnya-eu tsawrganr-euq ardanq baeduq mae.
\q1 Aerkhawf, aqdzawq argan-aq, zaqsiq tsawrganr hawr-eu maeqdawq tsovdawq-anr hawdoer-eu mae.
\s1 Cawq Yawdoer-anr Yanr-eu
\q1
\v 8 Ngaq-euq zaqyo-or!
\q1 Nawqda-euq maeqdawq tsovdawq-anr narhaq geuf-awr;
\q1 Nawqma-euq zanrdawq-anr taqbyaer.
\q1
\v 9 Aqjeq mirnae aernar-aq,
\q1 Dawq heudeuq-aq, nawq-euq uqduq-anr hawmuiq-eu uqdzanq hawr-eu,
\q1 Nawq-euq kawqlanr-anr dan-eu lanrdan lof-aer dur-eu mae.
\q1
\v 10 Ngaq-euq zaqyo-or!
\q1 Iqbaxzaq deuq, nawq-anr cawqlar ngae,
\q1 Aqyawf maf-euq maershuir-anr taq tawvler.
\q1
\v 11 Aqyawfmaf heulof-aer cawqlar-eu baw-mr:
\q1 “Nga’maf naeq-aer oe-awq, aqduimaf, tsawrhaq-euq shiq lavdov-eu gharduq joeyuf-awr lof-ir kar-eur.
\q1 Aqduimaf dzurzaf taq-awr tiqjeq-iq maqlaeq maqca-eu deuq-anr lavsaef-ir kar-eur.
\q1
\v 12 Aqduimaf, shir-eu mirkhanq lof-aer aqyawf maf-anr yawdaef-aer myeufanr-awr,
\q1 Mawrdo dolanni duqkhanq-anr ga’anrbyov ghae-euq lof-aer myeufanrnaeq kar-eur.
\q1
\v 13 Khoernar-aq, aqduimaf,
\q1 Poeq duidui-eu pyurshuir myawqganq yawqjeq navluf ya’mawr-awr,
\q1 Yurgeuf-euq myawqganq deuq, irkanr tiqbyanni ya bafbyantaq taef-a.
\q1
\v 14 Nga’maf naeq-aer gawflar-awq.
\q1 Aqdui dawqtawvluf pyur pawqbaev tiqgar taf kar-eur.”
\q1 Aqyawfmaf heulof-aer aerlar nar-aq,
\q1
\v 15 Ngaq-euq zaqyo-or!
\q1 Aqyawfmaf naeq-aer garma khoerkanr-anr taqir.
\q1 Nawq-euq aqkuir, aqyawf maf-euq cankawv-anr taqcan.
\q1
\v 16 Aqjeq mirnae aernar-aq,
\q1 Aqyawf maf-euq aqkuir-aq, yawdoer jeq mr-eu laer caevghae-awr, shiq lavdov-eu yawkawr mae.
\q1
\v 17 Arjir hawluf ngae bawghaf khmr-eu-aq, tiqjeq-iq gardanr maq tsoeqler-a.
\q1
\v 18 Aerkhawf, aqyawf maf-aq,
\q1 Yawqha-euq shiq lavdov-eu laer joeyuf-awr lofluf-eu mae.
\q1 Aqyawfmaf, yawqha-euq daefzir yur-eu laer dzurzaf taq-euq mae.
\q1
\v 19 Javlarni maerjuir juir-awr mr-eu tsawrhaq yawqghaq navluf-euq garma-aq heulof-aer mae;
\q1 Mrmyawq khoer, yawsanr ghaq-euq daefzir yurgeuf lar-eu mae.
\s1 Zaqsiq Tsawrganr-euq Tersar
\q1
\v 20 Zaqsiq tsawrganr, tersar yawkhav-aer povka doeni kurluf-eu mae.
\q1 Aqyawf, tersar lavkhav-awr laevkawv doeni gurluf-eu mae.
\q1
\v 21 Aqyawf, tsawrhaq uiqler duq-anr gurgaq-awr,
\q1 Aqyawf-euq dawq, meuq-euq lanrkhaeq-euq povka heulof-aer dzawrgaq luf-eu mae:
\q1
\v 22 “Maqdzaw-euq zaqdeuq-or!
\q1 Aqmyan keuvni maqsiq maqnya-eu jeq-anr gaq-eu laer ghae-eu le?
\q1 Aqjaf jaf-eu deuq khawf, aqmyan keuvni aqjaf jaf-eu gar laqkhaq caer-awr,
\q1 Aqdzawq argan deuq khawf, aqmyan keuvni siqnya-eu tsawrganr-anr byae-eu laer ghae-eu le?
\q1
\v 23 Ngaq-euq maeqpar-eu dawq-euq baqda’nae pyawrlar-awq.
\q1 Ngar, ngaq-euq saflar, nawmaf-euq khoertav aqdir shaevdav naeq-awr,
\q1 Ngaq-euq dawq nawmaf-anr bi siqnya ma.
\q1
\v 24 Ngar, nawmaf-anr kur-euq khawf, nawmaf maq narhaq-aer,
\q1 Ngar, aqlaf cawqja naeq-euq khawf, tiqghaq-iq maq hageuf-a.
\q1
\v 25 Nawmaf, ngaq-euq maeqbawq dawqtawv luf-anr byaerdzae-awr,
\q1 Maeqpar-eu dawq-anr maq hageuf-eu mirnae,
\q1
\v 26 Nawmaf shaqzanq-anr yadaq ngae ngar uir-awr,
\q1 Nawmaf-anr guv-awr gav-eu jeq keuvle ngae aqjaf jafdoernaeq ma.
\q1
\v 27 Nawmaf-anr guv-awr gav-eu jeq,
\q1 Jaqlaer laerma lof-aer ciqtanq ciqtuv lar-awr,
\q1 Shaqzanq, jaqlaer laerzeuv lof-aer keuvle-eu uqtaf,
\q1 Noeqshaq duidui-awr nuima cawv duidui-eu jeq, nawmaf-euq khoertav keuvle ngae;
\q1
\v 28 Aqyawfmaf, ngaq-anr kur-eu khawf, ngar oq maqtoq-aer,
\q1 Aqyawfmaf, ngaq-anr povsaeflef khawf, ngaq-anr maq povmawr nya-ar.
\q1
\v 29 Aqjeq mirnae aernar-aq,
\q1 Aqyawfmaf, siqnya-eu tsawrganr-anr byae-awr,
\q1 Ya’we Miqyaer-anr guv-eu jeq-anr maq tsergeuf-a.
\q1
\v 30 Aqyawfmaf, ngaq-euq maeqbawq-anr tiqpawf-iq maqgeuf-aer,
\q1 Maeqpar naeq-eu dawq yawqdawq navluf-anr hawdoer-eu mae.
\q1
\v 31 Khoermirnae, aqyawfmaf, Yawqha-euq garma-euq arsiq yadzaq-awr,
\q1 Yawqha-euq bawqtov-euq baqda’nae tiqdaev yadzaq taef-a.
\q1
\v 32 Aqjeq mirnae aernar-aq,
\q1 Maqdzaw-euq zaq-aq, maq narhaq geuf-eu mirnae yashir-awr;
\q1 Aqdzawq argan-aq, khar daefmawf-eu lof-aer daef-eu mirnae yacawv-ir taef-a.
\q1
\v 33 Aerkhawf, ngaq-anr khar narhaq-eu tsawrhaq-aq,
\q1 Khanqlanrkhar maqza’ni yadaef-awr,
\q1 Yawdoer-anr guvkhar maqza-aer zifdanni yadaef taef-a.”
\c 2
\s1 Zaqsiq Tsawrganr-euq Guiqlanq
\q1
\v 1 Ngaq-euq zaqyo-or!
\q1 Nawr, ngaq-euq dawq hageuf-awr,
\q1 Ngaq-euq khaerdawq nawq-euq lafkhoer jeqhmq taq-eu uqtaf,
\q1
\v 2 Nawr, zaqsiq tsawrganr-anr nawq-euq naqbawr ciqkhmr taq-awr,
\q1 Ghovshaw nya’ni nawq-euq nuima pantaq nar-aq,
\q1
\v 3 Euq, nawr tserpav birpav nya-eu jeq-anr gurgur-aer pov-awr,
\q1 Tersar lavkhav-awr ghovshaw nya-eu jeq-anr shar-eu uqtaf,
\q1
\v 4 Nawr, aqyawf-anr pyur pov-eu lof-aer pov-awr,
\q1 Zaftaq-euq pyurshuir myawqganq-anr pov-eu lof-aer pov nar-aq,
\q1
\v 5 Arsaq saqlar ngae, nawr, Ya’we Miqyaer-anr guv-eu jeq-anr ghovshawnya lar-awr,
\q1 Miqyaer-euq siqnya-eu tsawrganr-anr povmawr taef-a.
\q1
\v 6 Aqjeq mirnae aernar-aq,
\q1 Ya’we Miqyaer-aq, zaqsiq tsawrganr bif-awr,
\q1 Aqyawf-euq khaqmae-anr nae siqnya-eu tsawrganr hawr-eu ghovshaw nya-eu jeq dovle-eu mae.
\q1
\v 7 Aqyawf, dawrcoeni daef-eu tsawrhaq-euq gharduq,
\q1 Tsaq-awr tsanr-eu zaqsiq tsawrganr jeqhmq taq-awr;
\q1 Aqyawf-aq, aerkhar maqza’ni daef-eu tsawrhaq deuq-euq gharduq, daeqdaqduq pyeuf-eu mae.
\q1
\v 8 Aqyawf, tsaq-awr dawr-eu cankawv-anr lofpir-awr,
\q1 Aqyawf-euq tsawrshawr deuq-euq garma-anr hawpir-eu mae.
\q1
\v 9 Khoernar-aq, tsaq-awr dawr-eu jeq, dawrcoeni dar-eu jeq, didaeqni janr-eu jeq,
\q1 Hawr-eu muiq-eu cankawv yawqkanr navluf-anr nawr ghovshaw nyalar taef-a.
\q1
\v 10 Zaqsiq tsawrganr, nawq-euq nuima-euq lafkhoer anrle-awr,
\q1 Siqnya-eu tsawrganr, nawq-euq nuima saflar nuikhanr shir-eu jeq pyeuflar ngae,
\q1
\v 11 Noeqdanr doe-eu jeq, nawq-anr hawpir-awr,
\q1 Ghovshaw nya-eu jeq, nawq-anr hawlanr naeqlaf taef-a.
\q1
\v 12 Nawq-anr tsawrdoer-euq garma-anr nae bibuq-ir naeqlaf-awr,
\q1 Lavpyawv-awr ngaeq-eu deuq-anr nae bidzeur-ir naeqlaf taef-a.
\q1
\v 13 Yawzanr-euq garma-anr can-ir-eu gharduq,
\q1 Dawrcoeni daef-eu cankawv-anr byaerdzae-eu mae.
\q1
\v 14 Aqyawfmaf yawdoer jeq mr-eu gar lurgha caergha-awr,
\q1 Yurpyawv-euq yawcawv jeq-anr laqkhaq caer-eu mae.
\q1
\v 15 Aqyawf maf-euq garma-aq, garngof ngof-awr;
\q1 Aqyawf maf-euq cankawv-aq, jaqmyawf maershuir-euq cankawv mae.
\b
\q1
\v 16 Banq-awr joe-eu zaqmiq aqbur-anr nae nawq-anr bibuq-ir naeqlaf-awr,
\q1 Aqyawf-euq dawq nae jaceuq lar-awr, murjur jurlar-eu jeq-anr nae bidzeur-ir naeqlaf taef-a.
\q1
\v 17 Aqyawf miqdaf daf ngae yur-euq cawq-anr byaer-awr,
\q1 Aqyawf-euq Miqyaer-euq dawqma sarjax-anr ngaer-euq mae.
\q1
\v 18 Aqjeq mirnae aernar-aq,
\q1 Aqyawf-euq nymr-aq, shir-eu gar keuvni sheuqka ghae-awr,
\q1 Aqyawf-euq cankawv-aq, shir-euq tsawrhaq jawr-eu gar sheuqghae-eu mae.
\q1
\v 19 Aqyawf jawr-eu gar ir-euq deuq tiqghaq-iq maq ghofdov lar-aer,
\q1 Tiqghaq-iq ghoflar-awr daef-eu cankawv-anr maq canlar-a.
\b
\q1
\v 20 Khoermirnae, nawr, tsawrmuiq-euq garma-anr can-awr,
\q1 Tsaq-awr dawr-eu tsawrhaq-euq cankawv-anr can’ghae-awq.
\q1
\v 21 Aqjeq mirnae aernar-aq,
\q1 Dawrcoeni daef-eu tsawrhaq-aq, mirtsaq-euq khoertav yajawr-awr,
\q1 Aerkhar maqza-eu deuq khawf khoergar yajawr taef-a.
\q1
\v 22 Aerkhawf, tsawrcawv deuq-aq, mirtsaq-anr nae yabi deuvtsaev dzae-awr,
\q1 Sarjax maqzif-eu tsawrhaq-aq, khoergar nae duqpur yabi gheulaevdov taef-a.
\c 3
\s1 Ya’we Miqyaer-anr Ghoe-awq
\q1
\v 1 Ngaq-euq zaqyo-or!
\q1 Ngaq nae maeqnaeq tsovnaeq-euq zanrdawq-anr maqngaer-aer,
\q1 Nawq-euq nuima, ngaq-euq khaerdawq jeqhmq taq-awq.
\q1
\v 2 Aqjeq mirnae aernar-aq,
\q1 Heu-aq, nawr daef-eu arnan lavmanr nya-awr, zir bibaw bi zale-eu uqtaf,
\q1 Nuisar of-eu jeq khawf nawq-anr lanqnaeq laf-eu mae.
\b
\q1
\v 3 Ghawqshaq gaq-eu jeq hawr-eu yawtsaq yawdawr jeq, nawq-anr taqbi byaerdzae,
\q1 Zanrdawq khoer nawq-euq kawqlanr-anr dan-awr,
\q1 Nawq-euq nuima-euq terbyaf-anr bofmyanq taq-awq.
\q1
\v 4 Khoerlof-aer nar-aq,
\q1 Miqyaer hawr-eu tsawrhaq-euq maeqshi,
\q1 Ghoer mr-eu jeq hawr-eu tsawrmyanr muiq-eu jeq povmawr taef-a.
\b
\q1
\v 5 Nawq-euq nuima dawqtawvluf,
\q1 Ya’we Miqyaer-anr ghoe-awq.
\q1 Yawqha ghovshaw nya-eu jeq-anr dawqpaeq taqtaq.
\q1
\v 6 Nawr kharmr kharshar-eu jeq, aqyawf-anr bi siqnya-awq.
\q1 Aqyawf, nawq-euq garma toeqmaeq naeqlaf taef-a.
\q1
\v 7 Yawqhar yawqha tsawrganr anr-eu ma laer taqnoeq.
\q1 Ya’we Miqyaer-anr guv-awr, yawdoer jeq-anr garjaw jaw-awq.
\q1
\v 8 Heulof-aer janr-eu-aq, nawq-euq mawrdo-anr jawrsar bidov-awr,
\q1 Nawq-euq shaqyoeq-anr ghaq bi khavlar-eu mae.
\b
\q1
\v 9 Nawq-euq pyurshuir myawqganq hawr-eu,
\q1 Mrkar sharkar dawqtawv luf-euq lafkhoer keuvbae baele-euq jeq nae,
\q1 Ya’we Miqyaer-anr taqhuiq taqmanr-awq.
\q1
\v 10 Nawr khoerlof-aer janr nar-aq, nawq-euq myawq taq-eu nymr byan-awr,
\q1 Nawq-euq aqgaf dzaruir nawqdovduq, aqgaf dzaruir yawshuif byankhar taef-a.
\b
\q1
\v 11 Ngaq-euq zaqyo-or!
\q1 Ya’we Miqyaer dzawpar naeqlaf-eu jeq-anr taqbyaer,
\q1 Maeqpar naeqlaf-eu jeq-anr taqbyae.
\q1
\v 12 Aqjeq mirnae aernar-aq, aqda, aqyawf gaq-eu zaq-anr maeqpar-eu lof-aer;
\q1 Ya’we Miqyaer, aqyawf gaq-eu ghaq-anr maeqpar-eu mae.
\b
\q1
\v 13 Zaqsiq tsawrganr-anr povmawr-euq tsawrhaq hawr-eu,
\q1 Ghovshaw-eu jeq-anr za-euq tsawrhaq-aq, guiqlanqhuiq taef-a.
\q1
\v 14 Aqjeq mirnae aernar-aq, zaqsiq tsawrganr-euq jirjeuq-aq, pyur-euq jirjeuq navmaqtser muiqdzaeq-awr,
\q1 Zaqsiq tsawrganr-euq jirjeuq-aq, zawr muiq-eu shuir-euq jirjeuq navmaqtser muiqdzaeq-eu mae.
\q1
\v 15 Zaqsiq tsawrganr-aq, nertseuvni ghae-eu khaqlo saerdeuq navmaqtser arpoeq bawdzaeq-awr,
\q1 Nawr khar geufmawf-eu jeq tiqjeq-iq zaqsiq tsawrganr-anr ciqcaevnyaf maqnyeuv-a.
\q1
\v 16 Zaqsiq tsawrganr-euq armar laf-anr zirbaw zirza-eu jeq anr-awr,
\q1 Arcar laf-anr smrmuiq muiq-eu jeq hawr-eu taqhuiq taqmanr-eu jeq anr-eu mae.
\q1
\v 17 Zaqsiq tsawrganr-euq garma-aq, ghawqshaq gaq-eu garma pyeuf-awr,
\q1 Aqyawf-euq cankawv dawqtawvluf nuisar of-eu mae.
\q1
\v 18 Zaqsiq tsawrganr-anr khar nyaeftaeq taq-euq tsawrhaq deuq-euq gharduq-aq,
\q1 Daef-eu jeq bif-eu arbawr-anr dur-awr,
\q1 Aqyawf-anr khar nyaefzif taq-euq deuq-aq, guiqlanq huiq-eu mae.
\b
\q1
\v 19 Ya’we Miqyaer, zaqsiq tsawrganr-anr ghoe-awr, mirtsaq tanqkhawr gawr-euq mae.
\q1 Ghovshaw nya-eu jeq-anr ghoe-awr, mq-anr bae-euq mae.
\q1
\v 20 Aqyawf-euq siqnya-eu tsawrganr-euq baqda’nae,
\q1 Yawnaf-anr jav-eu ircuf deuq tanqpavdov laf-awr,
\q1 Mqdmr khawf ceuq bi gadov lef-eu mae.
\q1
\v 21 Ngaq-euq zaqyo-or!
\q1 Muiq-eu zaqsiq tsawrganr hawr-eu noeqdanr doe-eu jeq-anr jeqhmq taq-awr,
\q1 Nawq-euq myavnuiv-anr nae taqbi ghawq-ir.
\q1
\v 22 Heu nyiq jeq, nawq-euq nuima saflar-anr daef-eu jeq bif-awr,
\q1 Nawq-euq kawqlanr-anr hawmuiq-eu lanrdan pyeuf taef-a.
\q1
\v 23 Khoeruqtaf, nawq-euq aqkuir sanqtif tifkhar maqza-aer, nawr, nawq-euq garma-anr nuisar of-eu lafkhoer yacan taef-a.
\q1
\v 24 Nawr gayuf ngae, guv-eu jeq maqjav-aer,
\q1 Nawr coqyuf-awr yufkhav ngae, tmqjawvni ghae taef-a.
\q1
\v 25 Japyuqni keuvle nya-eu guv-awr gav-eu jeq-anr taqguv.
\q1 Tsawrcawv deuq-anr nae lavbyov lavbyav-eu jeq keuvle ngae khawf taqguv.
\q1
\v 26 Aqjeq mirnae aernar-aq,
\q1 Ya’we Miqyaer, nawq-euq zifduq pyeuf-awr;
\q1 Aqyawf, nawq-euq aqkuir lanrju-anr maqbi paflerni hawpir naeqlaf taef-a.
\b
\q1
\v 27 Nawq-euq aqlaf-euq lafkhoer yawmuiq jeq mrnya-eu baoq anr-eu nar-aq,
\q1 Yawmuiq jeq, za paq-aer ghae-eu tsawrhaq-anr yawmuiq jeq maq mrnaeqni taqbyaer.
\q1
\v 28 Nawr jav-eu ngeur nar-aq, nawq-euq dawqpae jawr-eu tsawrhaq-anr,
\q1 “Ghof-ir-awq. Nishawq ghoflar ngae, ngar bifnaeq ma” laer taq aernaeq.
\q1
\v 29 Nawq-anr jan-awr, nawq-euq dawqpae yawmuiq-aer jawr-eu tsawrhaq-anr,
\q1 Yawdoer janr-eu bawqtov taqtov.
\q1
\v 30 Nawq-anr yawdoer maq janrlar-eu tsawrhaq-anr,
\q1 Garkawv maqjav-eu gar tsawrpyaer taqpyaer.
\q1
\v 31 Coeqler deuqler-eu jeq mr-eu tsawrhaq-anr myavnav taqnav.
\q1 Aqyawf-euq garma tiqpawf-iq taq tsergeuf.
\q1
\v 32 Aqjeq mirnae aernar-aq,
\q1 Kharngeur-eu jeq yurpyawv-eu tsawrhaq-anr, Ya’we Miqyaer nuidav dav-awr;
\q1 Dawrcoeni ghae-eu tsawrhaq-anr, aqyawf maeqbawq bif-eu mae.
\q1
\v 33 Ya’we Miqyaer, tsawrcawv deuq-euq nymrjir-anr yaqkhaer yaq-awr,
\q1 Tsaq-awr dawr-eu tsawrhaq deuq-euq jawrduq-anr guiqlanq bif-eu mae.
\q1
\v 34 Yawduq bawni, aqcawq-anr aqjaf jaf-eu tsawrhaq-anr aqyawf aqjaf jafnaeq-awr,
\q1 Nuinanq nuiyu anr-eu tsawrhaq-anr guiqlanq yawdzanr bif-eu mae.
\q1
\v 35 Khanqsaer-aq, tsawrganr anr-eu tsawrhaq-anr of-awr,
\q1 Daqga-eu jeq-aq, aqdzawq argan-euq jeqbir pyeuf taef-a.
\c 4
\s1 Aqma Aqda-euq Maeqdawq Tsovdawq
\q1
\v 1 Ngaq-euq zaqdeuq-or!
\q1 Aqda maeqpar-eu gar narhaq sher-eq.
\q1 Ghovshaw nya-eu jeq-anr siqnya larni yawmuiq-aer narhaq-awq.
\q1
\v 2 Aqjeq mirnae aernar-aq,
\q1 Ngar, nawq-anr muiq-eu dawqmaeq dawqtsov bifnaeq nyar.
\q1 Nawmaf, ngaq-euq zanrdawq-anr taq byaerdzae.
\q1
\v 3 Ngar, ngaqda-euq zaqyo pyeuf-awr,
\q1 Ngaqma-euq maeqshi nanqjawvni ghae-eu, aqyawf-euq zaqgaq tiq ghaq taef-aer pyeuf ngae,
\q1
\v 4 Ngaqda, ngaq-anr maeq-awr ngaq-anr heulof-aer aer-eu mae:
\q1 “Nawq-euq nuima-euq lafkhoer, ngaq-euq dawq nyaefzif taq-awr,
\q1 Nawr yadaefni, ngaq-euq khaerdawq-anr mrcaw-awq.
\q1
\v 5 Heu-anr taqngaer! Zaqsiq tsawrganr povza-awr, ghovshaw nya-eu jeq khawf povza-awq!
\q1 Ngaq-euq khaqmae-anr nae dovle-euq dawq-anr nae taq ghawrpyawr.
\q1
\v 6 Nawr zaqsiq tsawrganr-anr taq byaerdzae,
\q1 Aqyawf, nawq-anr bosav naeqlaf taef-a.
\q1 Nawr, aqyawf-anr gaq nar-aq,
\q1 Aqyawf, nawq-anr hawpir naeqlaf taef-a.
\q1
\v 7 Uqdzan jeq-aq, zaqsiq tsawrganr mae.
\q1 Khoermirnae, zaqsiq tsawrganr-anr povza-awq.
\q1 Nawr aqgeu jeq za-euq khawf,
\q1 Ghovshaw nya-eu jeq zalarni laejae-awq.
\q1
\v 8 Zaqsiq tsawrganr-anr ciqpoeq-awq.
\q1 Aqyawf, nawq-anr ciqgor naeqlaf taef-a.
\q1 Nawr, aqyawf-anr byarcuf nar-aq,
\q1 Aqyawf, nawq-anr taqhuiq taqmanr naeqlaf taef-a.
\q1
\v 9 Aqyawf, nawq-euq uqduq-anr hawmuiq-eu uqdzanq bidzanq naeqlaf-awr,
\q1 Yawshaef khanqsaer-euq uqdzanq a’naeqlaf taef-a.”
\b
\q1
\v 10 Ngaq-euq zaqyo-or!
\q1 Ngar ngaeq-eu jeq-anr narhaq-awr hageuf-awq.
\q1 Khoerlof-aer janr nar-aq, nawr zirbaw zirza taef-a.
\q1
\v 11 Ngar, nawq-anr zaqsiq tsawrganr-euq garma maeqnaeq ghaq-awr,
\q1 Ngar, nawq-anr tsaq-eu cankawv sheuqmaeqnaeq ghaq-euq ma.
\q1
\v 12 Nawr can ngae, nawq-euq kuirtof-anr gheunaq lar-eu jeq maqjav-aer,
\q1 Nawr caevcoeqcoeq ngae, sanqtif maqtif-ar.
\q1
\v 13 Maeqdawq tsovdawq-anr maq pyaeqdzae-aer, zifdanni nyaeftaeq taq-awq.
\q1 Aqyawf, nawq-euq daefzir pyeuf-eu mirnae, aqyawf-anr mrcaw-awq.
\q1
\v 14 Tsawrcawv deuq-euq cankawv-anr taq urler.
\q1 Tsawrdoer-euq garma-anr taqcan-ir.
\q1
\v 15 Garma khoerkanr-anr garjaw jaw-awr, garma khoerkanr-anr taqcan.
\q1 Khoerkanr-anr nae ciqpyawr-awr candzeur ghae-awq.
\q1
\v 16 Aqyawfmaf yawdoer jeq maqmr-euq khoerkeuvni, maq yufkhav ler-aer,
\q1 Aqyawfmaf, aqcawq-anr maqya lavcoq-euq khoerkeuvni, maq yufkhav nya-a.
\q1
\v 17 Aqjeq mirnae aernar-aq,
\q1 Aqyawf maf-aq, yawcawv jeq, kaqmur lof-aer dzaq-awr,
\q1 Coeqler deuqler-eu jeq, aqgaf dzaruir lof-aer dawr-eu taef mae.
\q1
\v 18 Aerkhawf, tsaq-awr dawr-eu tsawrhaq-euq cankawv-aq,
\q1 Yawshaef bya-eu nanrma-anr dur-awr,
\q1 Yawshaef bya-eu khoer, nanlov ngaeq-aer caelar nar-aq, ngaeq-aer byadzaeq lar-eu mae.
\q1
\v 19 Tsawrcawv-euq garma-aq, yawzanr-anr dur-awr,
\q1 Aqyawfmaf aqjeq-anr paevtov-euq nya laer khawf maq siqnya-a.
\q1
\v 20 Ngaq-euq zaqyo-or!
\q1 Ngaq-euq dawq-anr yawmuiq-aer narhaq-awr,
\q1 Ngar aer-eu jeq-anr nawq-euq naqbawr ciqkhmr-awr narhaq-awq.
\q1
\v 21 Dawq khoerdeuq nawq-euq myavnuiv-anr nae maqbi candzeur-aer,
\q1 Dawq khoerdeuq, nawq-euq nuima-euq lafkhoer juiruiq taq-awq.
\q1
\v 22 Aqjeq mirnae aernar-aq,
\q1 Dawq khoerdeuq-anr povmawr-euq tsawrhaq deuq-euq gharduq, daef-eu jeq pyeuf-awr,
\q1 Aqyawf maf-euq shiqshaq dawqtawv luf-anr jawrsar bidov-eu mae.
\q1
\v 23 Nawq-euq nuima-anr yawmuiq-aer hawlanr-awq.
\q1 Aqjeq mirnae aernar-aq, daefzir-anr khartaf-eu jeq nuima-anr nae yoerdov lef-eu mae.
\q1
\v 24 Nawq-euq khaqmae-anr nae jaqmyawf maershuir byaerdzae-awr,
\q1 Nawq-euq maeqluq-anr nae dawq lavpyawv-eu jeq bikaq-ir-awq.
\q1
\v 25 Nawq-euq myavnuiv maeqhu paw hawghae lef-awr,
\q1 Nawq-euq myavnuiv maeqhu paw dawrcoeni hawtsov taq-awq.
\q1
\v 26 Nawq-euq aqkuir-euq cankawv-anr sharnoeq sharsawx-awr,
\q1 Nawq-euq garma dawqtawvluf lavzif-awq.
\q1
\v 27 Arcar paw maqngeur nar-aq, armar paw maq ciqpyawr-aer,
\q1 Nawq-euq aqkuir yawdoer jeq-anr nae ciqdov lef-awq.
\c 5
\s1 Maqbanq Maqjoeni Yanr-awq
\q1
\v 1 Ngaq-euq zaqyo-or!
\q1 Ngaq-euq zaqsiq tsawrganr-anr yawmuiq-aer narhaq-awq.
\q1 Nawq-euq naqbawr, ngaq-euq ghovshaw nya-eu jeq-anr ciqkhmr taq-awq.
\q1
\v 2 Khoerlof-aer janr nar-aq, nawr noeqdanr doe-eu jeq-anr hawlanr nya-awr,
\q1 Nawq-euq maeqluq siqnya-eu tsawrganr juiruiqnya taef-a.
\q1
\v 3 Aqjeq mirnae aernar-aq, maqtsaq maqdawr-eu lafkhoer,
\q1 Banq-awr joe-eu zaqmiq aqbur-euq maeqluq-aq,
\q1 Byaqyav-anr danq-eu byaquir lof-aer dzav-awr,
\q1 Aqyawf-euq khaqmae-aq, tsir navmaqtser jur-eu mae.
\q1
\v 4 Aerkhawf, arsaq saqlar ngae-aq,
\q1 Aqyawf, khaqjawfni ghae-eu shiqteuv lof-aer khaq-awr,
\q1 Miseuq nyiq paw baw-eu micaer lof-aer tav-eu mae.
\q1
\v 5 Aqyawf-euq aqkuir, shir-eu mirkhanq-anr irka-awr,
\q1 Aqyawf-euq kuirtof shiqbuir lanma-anr dawrcoeni can’ghae-eu mae.
\q1
\v 6 Aqyawf, yawqha daef-eu cankawv-anr yawmuiq-aer maq sharnoeq-a.
\q1 Aqyawf-euq garma maqzif-a laer aqyawf maq siqnya-a.
\b
\q1
\v 7 Khoermirnae, ngaq-euq zaqdeuq-or!
\q1 Nymq-mr ngaq-anr narhaq-awq.
\q1 Ngaq-euq khaqmae-anr nae dovle-euq dawq-anr tiqjawr-iq taqghawq-ir.
\q1
\v 8 Nawq-euq garma, aqyawf-anr nae irkaq-awr,
\q1 Aqyawf-euq nymr larghov-euq dawqpae taqir.
\q1
\v 9 Maqngeur nar-aq, nawq-euq khanqsaer aqcawq-anr bif-awr,
\q1 Nawq-euq arkhof arla ghawqshaq maq gaqnya-eu tsawrhaq-anr yabif-eu baw-mr.
\q1
\v 10 Maqngeur nar-aq, nawr sanr-eu jeq,
\q1 Yawqkhanq yawqmir yawq-euq tsawrhaq-anr bi zabyan-awr,
\q1 Nawq nae kharmr khar sharza-euq jeq,
\q1 Boermiq siqkhaq-euq nymr-anr jav-ir taef-a.
\q1
\v 11 Nawq-euq daefzir arsaq saqlar-awr,
\q1 Nawq-euq shiqshaq hawr-eu nawq-euq mawrdo byovjir ngae,
\q1 Nawr tsawrngoer ya’ngoer taef-a.
\q1
\v 12 Khoerngae, nawr heulof-aer aer taef-a:
\q1 “Aqjeq mirnae, ngar maeqdawq tsovdawq-anr byae-awr,
\q1 Ngaq-euq nuima maeqpar-eu gar hawdoer-euq nya!
\q1
\v 13 Ngar, ngaq-anr maeq-eu deuq-euq tersar-anr maq narhaq-aer,
\q1 Ngaq-anr maeq-awr tsov-eu deuq-euq dawq-anr naqbawr maq ciqkhmr-euq nya!
\q1
\v 14 Uiqler taq-euq tsawrhaq hawr-eu baqmaf-euq ghanrcae,
\q1 Ngar-aq, yacawv-ir jir-eu gar keuvlaw ngar-a.”
\b
\q1
\v 15 Nawq-euq ircuf taqduq-anr nae ircuf dawr-awr,
\q1 Nawq-euq landuq-anr nae yoerdov lef-euq ircuf dawr-awq.
\q1
\v 16 Nawq-euq ircuf lawrgawv, laevkawv-anr biyoer-awr,
\q1 Nawq-euq ircuf irbyoe, kharngeur-eu gar bi yoerdzae-eu tsaq taef-a laq?
\q1
\v 17 Khoer-aq, nawq-euq taef-aer bipyeuf-awq.
\q1 Nawr, maqsiq maqsux-eu tsawrhaq-anr maqya bif-a.
\q1
\v 18 Nawq-euq cuq guiqlanq za luf-ur,
\q1 Nawr zaqguq ngae nae yur-euq miqzaq-anr laqkhaq caer-awq.
\q1
\v 19 Hawmuiq-eu khaqtsaev tsaevkhar hawr-eu yaler paq-aer ghae-eu cirhaq lof-aer,
\q1 Yawqjawr navluf nawq-euq miqzaq-euq khanq-anr nuikhanr shir-awr,
\q1 Aqmyanluf aqyawf-euq gaq-eu jeq nae,
\q1 Nawq-anr byankhar-ir ngae keuvni laqkhaq bi lavcaer-awq.
\q1
\v 20 Ngaq-euq zaqyo-or!
\q1 Aqjeq ghae-eu banq-awr joe-eu zaqmiq aqbur nae laqkhaq bi lavcaer-awr,
\q1 Aqjeq mirnae maershuir shuirlar-eu zaqmiq aqbur-euq aqlaf nae bi byarcuf-eu le?
\q1
\v 21 Aqjeq mirnae aernar-aq, tsawrhaqzaq-euq garma-aq,
\q1 Ya’we Miqyaer-euq maeqshi javluf-awr,
\q1 Tsawrhaq-euq cankawv dawqtawv luf-anr, aqyawf sharnoeq sharsawx-eu mae.
\q1
\v 22 Tsawrcawv-euq yawlaeq yawca-aq, aqyawf-anr lanrju khmr-awr,
\q1 Yawqha-euq iqbax arcav-anr yawqha teuvpaf-eu mae.
\q1
\v 23 Aqyawf maeqdawq tsovdawq maq hageuf-eu mirnae yashir-awr,
\q1 Aqyawf, aqdzawq argan ganma mirnae, garbanq banq-ir taef-a.
\c 6
\s1 Nan-anr Nae Yawdaef Daef-eu
\q1
\v 1 Ngaq-euq zaqyo-or!
\q1 Nawq-euq cawq-euq gharduq kamq-awr,
\q1 Nawr lafma daeq-awr maqsiq maqsux-eu tsawrhaq naeq-aer sarjax dzaq nar-aq,
\q1
\v 2 Nawq-euq khaqmae-euq dawq, nawq-anr lanrju khmrlar-awr,
\q1 Nawq-euq khaqmae-euq dawq, nawq-anr paflar taef-a.
\q1
\v 3 Nawr, nawq-euq cawq-euq aqlaf-anr anrler dzeur-euq nar-aq,
\q1 Ngaq-euq zaqyo-or!
\q1 Nymq-mr heulof-aer janr-awr yawqhar yawqha bibuq-ir-awq;
\q1 Le-awr, yawqhar yawqha taqnyir-awr, nawq-euq cawq-anr yawkhav-aer tanqshar ler-awq.
\q1
\v 4 Nawq-euq myavnuiv-anr taqbi yufkhav,
\q1 Nawq-euq myavnuiv myavkhov-anr yufyoer taqbi ngeur.
\q1
\v 5 Cirhaq, shaqtae tae-eu tsawrhaq-euq aqlaf-anr nae yadzeur-ir ni laejae-awr,
\q1 Arjir, shaq beuv-eu tsawrhaq-euq aqlaf-anr nae yadzeur-ir ni laejae-eu lof-aer,
\q1 Nawr khawf, yawqha yabuq-ir ni khoerlof-aer janr-awq.
\b
\q1
\v 6 Yawdoer doer-eu tsawrhaq-or! Arho jawr-eu gar ir-awr,
\q1 Arho-euq garma-euq garkawv sharnoeq sharsawx-awr tsawrganr anrlar-awq.
\q1
\v 7 Aqyawfmaf, dzoeqda maqjawr-aer,
\q1 Aqyuif aqtsu geuf-awr, uvlanr-eu ghaq khawf maqjawr-a.
\q1
\v 8 Aerkhawf, jawrla yamq-anr, aqyawfmaf dzaqdzaq dawrdawr laeqhmq taq-awr,
\q1 Sanqlanq ghawqdar yuruiq-eu yamq-anr, aqyawf-euq dzar povuiq taq-eu siqnya-eu mae.
\q1
\v 9 Yawdoer doer-eu tsawrhaq-or! Nawr aqmyan keuvni yuf-eu laer ghae-eu le?
\q1 Yufkhav taq-euq gar nae nawr aqmyan turlar-eu laer ghae-eu le?
\q1
\v 10 Tiqkhaeq yuf-awr, tiqkhaeq ngeur-eu uqtaf, tiqkhaeq lafpyaef pyaef-awr naq-eu mirnae,
\q1
\v 11 Irshaq shaq-eu jeq, nawr jawr-eu gar tanrjoe lof-aer oe-awr,
\q1 Nawr mawf-eu jeq, nawr jawr-eu gar, guirdeuv keuka bafluf-eu tsawrhaq lof-aer oe taef-a.
\b
\q1
\v 12 Gardanr maqtsoeq-eu tsawrhaq pyeuf-eu tsawrcawv-aq,
\q1 Khaqmae, dawq yurpyawv yurpyawv-aer can-eu mae.
\q1
\v 13 Aqyawf, myavnuiv khovtaev taev-awr,
\q1 Aqkuir nae dzawr-eu uqtaf, aqyawf-euq lafnoer nae toeq-eu mae.
\q1
\v 14 Aqyawf-euq nuima-euq lafkhoer yurpyawv-eu jeq anr-awr,
\q1 Aqmyanluf bawqtov yawdoer tov-eu uqtaf,
\q1 Pyaer-awr cae-eu jeq saeq-eu mae.
\q1
\v 15 Khoermirnae, aqyawf-euq khoertav shaqzanq japyuqni keuvle-awr,
\q1 Tiqpov taef-aer aqyawf maq lavsavtaq nya’ni, khaef-ir khoev-ir taef-a.
\b
\q1
\v 16 Ya’we Miqyaer byae-eu kof jeq jav-awr,
\q1 Aqyawf nuidav dav-eu shif jeq jav-eu mae.
\q1
\v 17 Janrghae-eu myavnuiv, jaqmyawf myawf-eu maeqlar,
\q1 Hawr-eu tiqjeq-iq maqbanq-eu tsawrhaq-euq shiq lavdov-eu aqlaf,
\q1
\v 18 Yawcawv bawqtov noeq-awr tov-eu nuima,
\q1 Yawdoer jeq jav-eu gar, kawr-aer caevghae-eu aqkuir,
\q1
\v 19 Jaqmyawf myawf-eu dawq ngaeq-eu maqtsaq maqdawr-eu tsawrkaq hawr-eu,
\q1 Maernmr deuq-euq ghanrcae, maqtsaq maq dzoerler-eu jeq saeq-eu tsawrhaq.
\s1 Aqcawq-anr Taqbanq Taqjoe
\q1
\v 20 Ngaq-euq zaqyo-or!
\q1 Nawqda-euq khaerdawq jeqhmq-awr,
\q1 Nawqma-euq zanrdawq-anr taq byaerdzae.
\q1
\v 21 Dawq khoerdeuq aqmyanluf,
\q1 Nawq-euq nuima-anr paftawf-awr,
\q1 Nawq-euq kawqlanr-anr dan-awq.
\q1
\v 22 Nawr garma-anr can ngae, dawq khoerdeuq nawq-anr sheuqghae-awr,
\q1 Nawr yufkhav ngae, nawq-anr lofpir-eu uqtaf,
\q1 Nawr noeqlar ngae, nawq-anr ngaeqcawq naeqlaf taef-a.
\q1
\v 23 Aqjeq mirnae aernar-aq, zanrdawq khofdawq-aq, tsirkhmq pyeuf-awr,
\q1 Zanrdawq-aq, yawshaef pyeuf-eu mae.
\q1 Maeqpar naeqlaf-eu maeqdawq tsovdawq-aq, daef-eu jeq bif-eu garma mae.
\q1
\v 24 Dawq heudeuq-aq, maqmuiq-eu zaqmiq aqbur-anr nae hawpir naeq-awr,
\q1 Dawqja nya-eu, banq-awr joe-eu zaqmiq aqbur-euq maeqlar-anr nae bikaq-ir-eu mae.
\q1
\v 25 Nawq-euq nuima-euq lafkhoer, aqyawf-euq arghaer muiq-eu jeq-anr nuikhanr taqjav.
\q1 Aqyawf-euq myavnuiv khovtaev nae nawq-anr taqbi nyaefza.
\q1
\v 26 Mawrdo anq-eu zaqmiq aqbur tiq ghaq-euq baqda’nae,
\q1 Zaqyo aqli tiq ghaq-anr kaqmur tiq siq-euq arpoeq taef-aer bi dzerlar nya-eu mae.
\q1 Banq-awr joe-eu zaqmiq aqbur-aq, zaqyo aqli-euq poeq-eu nuima saflar-anr taedzaq-eu mae.
\q1
\v 27 Tsawrhaq tiq ghaq, yawqha-euq khanq-anr miqdzaq tsidav ngae,
\q1 Aqyawf-euq maeqtsoeq maqbi puivdzaqni ghaenya taef-a laq?
\q1
\v 28 Tsawrhaq tiq ghaq nerhoqni dof-eu miqdzaq miqdziv-euq khoertav can ngae,
\q1 Aqyawf-euq aqkuir-anr maqbi puivnarni janrnya mae lor?
\q1
\v 29 Yawqha-euq dawqpae jawr-eu tsawrhaq-euq miqzaq jawr-eu gar ir-eu tsawrhaq khawf, khoerlof-aer dur-eu mae.
\q1 Aqyawf-anr khar toeqciv-eu tsawrhaq-aq, aerkhar maqza-eu tsawrhaq maqpar ngeur mae.
\q1
\v 30 Smrkhoeq tiq ghaq maef-eu mirnae,
\q1 Aqyawf, ya dzaqdaevni khoeq-euq gar-aq, maq hawdoer-a.
\q1
\v 31 Aerkhawf, smrkhoeq khoerghaq bi nyaefza ngae,
\q1 Aqyawf shif myav byanni ya tsoeqkhof-eu mirnae,
\q1 Aqyawf-euq nymrkhanq-euq lafkhoer kharjav-eu yawqjeq navluf khawf ya bifjir-eu mae.
\q1
\v 32 Aqyawf naeq-aer banq-awr joe-eu aqsur ghaq maqkaq, ghovshaw nya-eu jeq maqanr-a,
\q1 Khoerlof-aer mr-eu tsawrhaq-aq,
\q1 Yawqha-euq nuima saflar-anr yawqha lavcawv-eu mae.
\q1
\v 33 Aqyawf, nargawr hawr-eu shafdawr-eu jeq za-awr,
\q1 Aqyawf-euq daqga-eu jeq-anr maq sivdzae nya-a.
\q1
\v 34 Aqjeq mirnae aernar-aq, myavnav nav-eu jeq-aq,
\q1 Khaqdzerzaq-euq nuipaer pyeuf-awr,
\q1 Lafpov povkhof ngae nan, aqyawf maq taqnaeq laf-ar.
\q1
\v 35 Aqgeu jeq tsoeqkhofnaeq khawf, aqyawf maq hageuf-aer,
\q1 Nawr lafsawq armyavni bifnaeq khawf, aqyawf-anr maq lavnaq nya-a.
\c 7
\s1 Maqmuiq-eu Zaqmiq Aqbur-anr Yanr
\q1
\v 1 Ngaq-euq zaqyo-or!
\q1 Ngaq-euq dawqdeuq jeqhmq-awr,
\q1 Ngaq-euq khaerdawq, nawq-euq lafkhoer juiruiq taq-awq.
\q1
\v 2 Ngaq-euq khaerdawq-anr mrcaw-awr yawdaef daef-awq.
\q1 Nawq-euq myavnuiv myavsiq-anr lavsav-eu lof-aer,
\q1 Ngaq-euq zanrdawq-anr lavsav-awq.
\q1
\v 3 Dawq khoerdeuq, nawq-euq lafnoer-anr paftawf taq-awr,
\q1 Nawq-euq nuima-euq terbyaf-anr bofmyanq taq-awq.
\q1
\v 4 Zaqsiq tsawrganr-anr, “Nawr-aq, ngaq-euq dmrma ma” laer aernaeq-awr,
\q1 Ghovshaw nya-eu jeq-anr paedzaeq dzaeq-eu aqyuif aqnyir laer kur-awq.
\q1
\v 5 Khorlof-aer janr nar-aq, banq-awr joe-eu zaqmiq aqbur-anr nae,
\q1 Nawq-anr hawpir naeqlaf-awr,
\q1 Aqyawf-euq dawqja nya-eu jeq hawr-eu,
\q1 Murjur jurlar-eu jeq-anr nae bidzeur-ir naeqlaf taef-a.
\b
\q1
\v 6 Ngar, ngaq-euq nymr-euq lafkhoer larghovzaq-anr jawr-awr,
\q1 Larghovzaq-euq kater-anr nae, ngar hawghae ngae,
\q1
\v 7 Maqdzaw-euq zaqdeuq-euq ghanrcae hawghae-awr,
\q1 Zaqguq baqmaf-euq ghanrcae haw ngae,
\q1 Ngar, ghovshaw nya-eu jeq maqanr-eu zaqguq tiq ghaq-anr ya’mawr-euq ma.
\q1
\v 8 Aqyawf, zaqmiq aqbur khoerghaq-euq nymr-euq lafcoer dawqpae jav-eu laevkawv cawcaw-aer cantsaev ghae-awr,
\q1 Aqyawf, zaqmiq aqbur khoerghaq-euq nymr-anr ir-eu garma-anr can-eu mae.
\q1
\v 9 Khoerngae-aq, uqcif uqtaw tawle-awr, zanrmoq zanrshaeq shaeqle ngae,
\q1 Mq cifle-awr, zanrtsuini ghae-eu ngae mir mae.
\b
\q1
\v 10 Hawsher-eq, zaqmiq aqbur tiq ghaq, aqyawf-anr dzoerle-euq mae.
\q1 Zaqmiq aqbur khoerghaq mawrdo anq-eu maeqtsoeq dm-awr,
\q1 Jaqmyawf maershuir-euq nuima piluf-eu mae.
\q1
\v 11 Aqyawf tersar khav-awr, narkhawr ghanr-eu uqtaf,
\q1 Aqyawf-euq aqkuir, irkanr-anr jawrnaq maq mrnya-a.
\q1
\v 12 Tiqpov nav-aq, aqyawf povka-anr jawr-awr,
\q1 Tiqpov nav-aq, laevkawv-anr jawr-eu uqtaf,
\q1 Lafcoer kharngeur-eu gar lofluf-eu mae.
\q1
\v 13 Aqyawf, zaqguq khoerghaq-anr gheutaeq-awr maeqsaw saw-awr,
\q1 Myavpyawq turdzawqni shafdawr maqbaw-aer,
\q1 Aqyawf-anr heulof-aer aernaeq-eu mae:
\q1
\v 14 “Ngar, tsaqler dzoerler-eu lawr-eu jeq jav-eu ma.
\q1 Iqnan, ngar, ngaq nae kamq-euq jeq mrbyan-euq ma.
\q1
\v 15 Khoermirnae, ngar oedov-awr nawq-anr dzoerle-euq ma.
\q1 Ngar, nawq-euq myavpyawq-anr yawkhav-aer sharpov-euq lof-aer,
\q1 Ngar, nawq-anr povmawr-euq ma.
\q1
\v 16 Ngaq-euq yufzar-aq, doeq kuf-awr aryaev tsovtaq-euq khawqdaq-anr khawqdav-eu saqpar khawqtaq-euq ma.
\q1 Irjirtuv-euq sheqsha saqpar khawqtaq-euq ma.
\q1
\v 17 Ngar, ngaq-euq yufzar-anr murlaq,
\q1 Aqloq hawr-eu siqnaqmoq nae lavsaw taq-euq ma.
\q1
\v 18 Oe-awq, arnyaf gaq-eu jeq byan-eu khoer,
\q1 Uqbya byalar ngae keuvni dawr-awr,
\q1 Gaq-eu jeq nae arnyaf, yawqhar yawqha laqkhaq lavcaer kar-eur.
\q1
\v 19 Aqjeq mirnae aernar-aq, ngaq-euq khaqdzerzaq, irkanr maqjawr-a,
\q1 Aqyawf ghawqmanr kaq-eu gar garma dov-ir-euq mae.
\q1
\v 20 Aqyawf, pyur pawqbaev pi-awr dov-ir-euq mae.
\q1 Toftaq-euq arnan-anr maqngeur nar-aq, aqyawf irkanr maq ghoflar-a.”
\b
\q1
\v 21 Zaqmiq aqbur khoerghaq tawvler paq-aer ghae-eu dawq nae,
\q1 Zaqguq khoerghaq-anr jatawv-awr,
\q1 Aqyawf-euq dawqja nya-eu maeqluq nae khoerghaq-anr cawq-euq mae.
\q1
\v 22 Tiqpov taef-aer, aqyawf, zaqmiq aqbur khoerghaq-euq maeqnan cantae ghae-euq mae.
\q1 Khoer-aq, aqdzawq argan tiq ghaq shmrcav daq-awr bimaeq bitsov-ir-eu gar dur-awr,
\q1 Mawrner mawrgaw, jeqzaq saefduq-anr irluf-eu gar dur-eu mae.
\q1
\v 23 Aqyawf-euq shaqtsanq-anr kavmyaq nae, maqbi beuvbyoe-euq khoerkeuvni,
\q1 Saeqtov-anr pafler-eu laer taeq-eu arjir lof-aer, aqyawf ir-euq mae.
\q1 Khoerlof-aer janr-eu-aq, aqyawf, yawqha-euq daefzir yasmq-a laer maq siqnya-a.
\b
\q1
\v 24 Khoermirnae, ngaq-euq zaqdeuq-or!
\q1 Ngaq-anr narhaq sher-eq.
\q1 Ngaq-euq khaqmae-anr nae dovle-euq dawq-anr yawmuiq-aer narhaq-awq.
\q1
\v 25 Nawq-euq nuima, aqyawf-euq garma-anr taq ciqpyawr ghae.
\q1 Aqyawf-euq cankawv-anr taq canbanq ghae.
\q1
\v 26 Aqjeq mirnae aernar-aq,
\q1 Aqyawf nae lavnar-euq tsawrhaq ghawqmya ghaq-anr bicoq-ir-awr,
\q1 Aqyawf nae saef-euq deuq-aq, ghaq khav-eu zaqyo aqli deuq taef mae.
\q1
\v 27 Aqyawf-euq nymr-aq, shiqbuir lanma-anr ir-eu garma pyeuf-awr,
\q1 Shir-euq deuq-euq jawrduq-anr sheuqka-iq-eu garma mae.
\b
\c 8
\s1 Zaqsiq Tsawrganr-euq Yawmuiq
\q1
\v 1 Zaqsiq tsawrganr kurluf-eu maqngeur-a lor?
\q1 Ghovshaw nya-eu jeq tersar lavkhav-awr ngaeqluf-eu maqngeur-a laq?
\q1
\v 2 Zaqsiq tsawrganr, garma gartsmr-euq gardzer jav-eu,
\q1 Gawqjawq-euq uqdu yawfluf-eu mae.
\q1
\v 3 Zaqsiq tsawrganr, meuq-euq maeqshi jav-eu meuq-euq lanrkhaeq,
\q1 Hawr-eu urler-eu larghov-euq dawqpae gurluf-eu mae.
\q1
\v 4 Aqyawf aer-eu: “Tsawrhaqzaq-or!
\q1 Ngar, nawmaf-anr kurluf ma.
\q1 Ngaq-euq tersar lavkhav-awr tsawrhaq-euq zaqdeuq-anr kurluf-eu ma.
\q1
\v 5 Maqdzaw-euq zaqdeuq-or! Noeqdanr doenya lar-awq.
\q1 Aqdzawq argan deuq-or! Nuima ghovshawnya lar-awq.
\q1
\v 6 Narhaq sher-eq! Aqjeq mirnae aernar-aq,
\q1 Ngar poeq duidui-eu jeq ngaeq-eu laer ghae-awr,
\q1 Ngaq-euq maeqluq ghawrnga ngae,
\q1 Dawrcoeni ghae-eu jeq dovle taef-a.
\q1
\v 7 Ngaq-euq khaqmae yawtsaq yawdawr jeq ngaeq-awr,
\q1 Ngaq-euq maeqluq-aq, yawcawv jeq-anr nuidav dav-eu ma.
\q1
\v 8 Ngaq-euq khaqmae-anr nae dovle-euq dawq dawqtawvluf,
\q1 Tsaq-awr dawr-eu dawq pyeuf-awr,
\q1 Dawq khoerdeuq-euq lafkhoer,
\q1 Yawngof jeq hawr-eu yurpyawv-eu jeq tiqjeq-iq maqanr.
\q1
\v 9 Dawq heudeuq-aq, ghovshaw nya-eu deuq-euq gharduq dawrler-awr,
\q1 Siqnya-eu tsawrganr povmawr-euq deuq-euq gharduq-aq tsaq-eu mae.
\q1
\v 10 Pyur-anr navmaqtser, ngaq-euq maeqdawq tsovdawq-anr hageuf-awr,
\q1 Muiq-eu shuir-anr navmaqtser, siqnya-eu tsawrganr-anr hageuf-awq.
\q1
\v 11 Aqjeq mirnae aernar-aq,
\q1 Zaqsiq tsawrganr-aq, nertseuvni ghae-eu khaqlo saer navmaqtser muiq-awr,
\q1 Nawr geufmawf-eu yawqjeq navluf sawxgawf khawf,
\q1 Zaqsiq tsawrganr-anr ciqcaevnyaf maqnyeuv-a.
\q1
\v 12 “Ngar-aq, zaqsiq tsawrganr ma.
\q1 Ngar noeqdanr doe-eu jeq naeq-aer jawr-awr,
\q1 Siqnya-eu tsawrganr hawr-eu noeqsiq noeqmawr nya-eu jeq povmawr-euq ma.
\q1
\v 13 Ya’we Miqyaer-anr guv-eu jeq-aq, yawdoer jeq-anr byae-eu mae.
\q1 Nuima huiq-eu, janrghae-eu, yawdoer-euq garma hawr-eu,
\q1 Dawq yurpyawv-eu khaqmae-anr ngar byae-eu ma.
\q1
\v 14 Ngar maeqbawq hawr-eu muiq-eu zaqsiq tsawrganr jav-awr,
\q1 Ngar-aq, ghovshaw nya-eu jeq pyeuf-awr ghaq anr-eu ma.
\q1
\v 15 Ngaq-anr ghoe-awr sanqpaq deuq dzoeqdzaq mr-awr,
\q1 Uvlanr-eu deuq tsaq-awr dawr-eu dawqtsaev bi dovlar-eu mae.
\q1
\v 16 Ngaq-anr ghoe-awr zawr tsaq-eu yarkhaq dar-eu tsawrhaq dawqtawvluf,
\q1 Dzoeqda deuq hawr-eu tsawrhuiq tsawrma deuq uvlanr-eu mae.
\q1
\v 17 Ngaq-anr gaq-eu tsawrhaq-anr ngar gaq-awr,
\q1 Laejae-awr ngaq-anr pov-eu deuq,
\q1 Ngaq-anr povmawr taef-a.
\q1
\v 18 Smrmuiq muiq-eu jeq hawr-eu taqhuiq taqmanr-eu jeq, ngaq naeq-aer jav-awr,
\q1 Zif-awr gmq-eu smrmuiq muiq-eu jeq hawr-eu tsaq-awr dawr-eu jeq khawf, ngaq naeq-aer jav-eu mae.
\q1
\v 19 Ngaq-euq arsiq-aq, shuir navmaqtser muiq-awr,
\q1 Muiq-eu shuir navmaqtser muiq-eu uqtaf,
\q1 Poeq-eu pyur navmaqtser jirjeuq baw-eu mae.
\q1
\v 20 Ngar-aq, tsaq-awr dawr-eu garma-anr can-awr,
\q1 Dawr-awr tsaq-eu cankawv-euq ghanrcae can-eu ma.
\q1
\v 21 Ngar, ngaq-anr gaq-eu deuq-anr smrmuiq muiq-eu jeqbir biof-awr,
\q1 Ngar, aqyawf maf-euq myawqganq taqduq bi byanlar ma.
\b
\q1
\v 22 “Aqyawf-euq garma ardanq baelar ngae,
\q1 Arhu, aqyawf gar maqmr-euq minav-aer,
\q1 Ya’we Miqyaer, ngaq-anr za-euq mae.
\q1
\v 23 Ardanqbae ngae, mirtsaq tanqkhawr maq javlar-euq minav-aer,
\q1 Mqmaq maqbyav yarzir-anr nae, ngaq-anr bi dovlar-euq mae.
\q1
\v 24 Naf-eu iqmalavshav maq javlar-euq minav-aer,
\q1 Ircuf ghawqmya’ni dov-eu cuq maq javlar-euq minav-aer,
\q1 Ngaq-anr bi daefle naeqlaf-euq mae.
\q1
\v 25 Gawqjawq hawr-eu gawqdur maq javlar-euq minav-aer,
\q1 Ngaq-anr bi daefle naeqlaf-euq mae.
\q1
\v 26 Miqyaer, mirtsaq hawr-eu daega-anr maqbae-euq minav-aer,
\q1 Mirtsaq khaqlaer maq javle-euq minav-aer,
\q1 Ngaq-anr bi daefle naeqlaf-euq mae.
\q1
\v 27 Miqyaer, mq bi javlar ngae, ngar khoergar jawr-awr,
\q1 Naf-eu iqmalavshav-euq khoertav kawvjawq ngae, ngar jawr-euq ma.
\q1
\v 28 Miqyaer, mq-anr mqdmr bi javlar-awr,
\q1 Naf-eu iqmalavshav-euq irbyoe lavzif ngae, ngar jawr-euq ma.
\q1
\v 29 Miqyaer nae biftaq-euq dawq-anr ircuf maqbi khandzeur-eu gharduq,
\q1 Iqmalavshav-anr mirkaq lavbaw naeq-awr,
\q1 Mirtsaq tanqkhawr-euq dawqpaeq lavbaw ngae, ngar jawr-euq ma.
\q1
\v 30 Khoerngae, lafmyawq lafmuv mr-eu yawsanr tiq ghaq lof-aer,
\q1 Ngar, Miqyaer-euq dawqpae jawr-awr,
\q1 Nan-anr nae ngar-aq, aqyawf-euq laqkhaq caer-eu jeq pyeuf-eu uqtaf,
\q1 Ngar, aqyawf-euq maeqshi aqmyanluf laqkhaq caer-euq ma.
\q1
\v 31 Jawrduq pyeuf-eu aqyawf-euq mirtsaq tanqkhawr-anr laqkhaq caer-awr,
\q1 Tsawrhaq-euq zaqdeuq-aq, ngaq-euq nuikhanr shirduq pyeuf-eu ma.
\b
\q1
\v 32 “Khoermirnae, ngaq-euq zaqdeuq-or!
\q1 Nymq-mr, ngaq-anr narhaq-awq.
\q1 Aqjeq mirnae aernar-aq,
\q1 Ngaq-euq garma-anr can-eu tsawrhaq-aq, guiqlanqhuiq taef-a.
\q1
\v 33 Maeqdawq tsovdawq-anr maq hawdzeurni,
\q1 Narhaq-awr tsawrganr anrlar-awq.
\q1
\v 34 Ngaq-anr narhaq-eu laer nan-anr nae, ngaq-euq ghovkhaeq-anr haw-awr,
\q1 Ngaq-euq larghov baq-anr lof-eu tsawrhaq-aq, guiqlanqhuiq taef-a.
\q1
\v 35 Aqjeq mirnae aernar-aq,
\q1 Ngaq-anr povmawr-euq tsawrhaq-aq, daef-eu jeq povmawr-awr,
\q1 Ya’we Miqyaer nuima tsaq-eu jeq za-euq mae.
\q1
\v 36 Aerkhawf, ngaq-anr iqbax mr-eu tsawrhaq-aq,
\q1 Yawqha-euq nuima saflar-anr yawqha mrbanq-euq mae.
\q1 Ngaq-anr kharbyae-eu tsawrhaq-aq, shir-eu jeq-anr gaq-eu mae.”
\c 9
\s1 Zaqsiq Tsawrganr-euq Garma
\q1
\v 1 Zaqsiq tsawrganr, aqyawf-euq nymr tsov-euq mae.
\q1 Aqyawf, aqyawf-euq khawrzeur shif zeur pyaf-euq mae.
\q1
\v 2 Aqyawf, aqyawf-euq jeqzaq saef-awr,
\q1 Aqyawf-euq aqgaf dzaruir keuq-euq uqtaf,
\q1 Aqyawf-euq hawqje shardanr taq-euq mae.
\q1
\v 3 Aqyawf, aqyawf-euq aqbur zaqkhav deuq khaerdov ghae-awr,
\q1 Meuq-euq lafkhoer gordzaeq dzaeq-eu jawrduq-anr nae aqyawf gur-eu,
\q1
\v 4 “Maqdzaw-euq zaq aqgeu ghaq maqkaq,
\q1 Heupaw bi ciqpyawr laf-awq!”
\q1 Ghovshaw nya-eu jeq maqanr-eu tsawrhaq-anr aqyawf aer-eu,
\q1
\v 5 “Lar-awq, ngaq-euq kaqmur dzaqlar-awr,
\q1 Ngaq nae keuqtaq-euq aqgaf dzaruir dawrlar-awq.
\q1
\v 6 Yawdzawq yawgan jeq byaerdzae-awr, yawdaef daef-awq.
\q1 Ghovshaw-eu garma-anr can’ghae-awq.”
\b
\q1
\v 7 Aqjaf jaf-eu tsawrhaq-anr dzawpar-eu ghaq-aq, daq yaga-awr,
\q1 Tsawrcawv-anr maeqpar-eu ghaq-aq, marbyawf yadaq-eu mae.
\q1
\v 8 Aqjaf jaf-eu tsawrhaq-anr maeqpar-eu laer taqghae.
\q1 Khoerlof-aer janr nar-aq, aqyawf, nawq-anr byae taef-a.
\q1 Tsawrganr anr-eu tsawrhaq-anr dzawpar naeq-awq.
\q1 Khoerlof-aer janr nar-aq, aqyawf, nawq-anr gaq taef-a.
\q1
\v 9 Tsawrganr anr-eu tsawrhaq-anr maeqdawq tsovdawq bif nar-aq,
\q1 Tsawrganr par anrdzaeq lar-eu mae.
\q1 Tsaq-awr dawr-eu tsawrhaq-anr maeqnaeq nar-aq,
\q1 Par siqnya dzaeqlar-eu mae.
\q1
\v 10 Ya’we Miqyaer-anr guv-eu jeq-aq,
\q1 Zaqsiq tsawrganr-euq ardanq baeduq mae.
\q1 Yawshawr ghaq-anr siqnya-eu tsawrganr anr-eu-aq,
\q1 Ghovshaw nya-eu jeq pyeuf-eu mae.
\q1
\v 11 Zaqsiq tsawrganr-euq baqda’nae nawq-euq arnan myaqdzaeq lar-awr,
\q1 Nawq-euq daefzir-euq arkhof manrdzaeqlar taef-a.
\q1
\v 12 Nawr, tsawrganr anr nar-aq,
\q1 Yawqha-euq gharduq ganr-eu mae.
\q1 Nawr aqjafjaf nar-aq, yawqha taef-aer yadaq taef-a.
\s1 Maqdzaw-euq Zaq-euq Garma
\q1
\v 13 Aqbyanq byanq-eu zaqmiq aqbur-aq, dawqja myaq-awr,
\q1 Tiqjeq-iq maq siqnya-eu maqdzaw-euq zaqmiq aqbur pyeuf-eu mae.
\q1
\v 14 Aqyawf, aqyawf-euq nymr-euq ghovkhaeq-anr nuir-awr,
\q1 Meuq-euq lafkhoer gordzaeq dzaeq-eu nuirduq-anr nuir-awr nae,
\q1
\v 15 Yawqha-euq garma-anr yawqha can-awr,
\q1 Irtsaev lartsaev luf-eu tsawrhaq deuq-anr kur-eu,
\q1
\v 16 “Maqdzaw-euq zaq aqgeu ghaq maqkaq,
\q1 Heupaw bi ciqpyawr laf-awq!”
\q1 Ghovshaw nya-eu jeq maqanr-eu tsawrhaq-anr, aqyawf aer-eu,
\q1
\v 17 “Khoeqdawr-euq ircuf-aq, yawcoer mae.
\q1 Yawzaf-anr dzaqkhoeq-euq kaqmur-aq, yawkuir mae.”
\q1
\v 18 Aerkhawf, aqyawf, khoergar-aq, shir-euq tsawrhaq taef-aer jawr-awr,
\q1 Zaqmiq aqbur heughaq-euq daqyan-aq,
\q1 Naf-eu shiqbuir lanma-euq lafkhoer jawrluf-a laer maq siqnya-a.
\c 10
\s1 Sorlaqmoq-euq Dawqdaq Deuq
\q1
\v 1 Heu-aq, Sorlaqmoq-euq dawqdaq deuq mae.
\b
\q1 Tsawrganr anr-eu zaqyo-aq, aqda-anr laqkhaq bicaer-awr,
\q1 Aqdzawq argan gan-eu zaqyo-aq, aqma-euq nuima lavcawv-eu mae.
\q1
\v 2 Yawdoer jeq mr-eu lafkhoer, lavza-euq pyurshuir myawqganq-aq,
\q1 Tiqjeq-iq gardanr maqtsoeq-a.
\q1 Aerkhawf, tsaq-awr dawr-eu jeq-aq,
\q1 Shir-eu jeq-anr nae bibuq-ir nya-eu mae.
\q1
\v 3 Ya’we Miqyaer, tsaq-awr dawr-eu tsawrhaq-anr maef-eu gar maqbi keuv-a.
\q1 Aerkhawf, tsawrcawv deuq geufmawf-eu jeq-anr taedzae-eu mae.
\q1
\v 4 Nymrgawq yawdoer aqlaf tsof-eu tsawrhaq-aq, irshaq yashaq-ir-awr,
\q1 Yawbym tsawrhaq-euq aqlaf-aq, smrmuiq bi muiqlar-eu mae.
\q1
\v 5 Jawrla yamq-anr povuiq-eu tsawrhaq-aq, noeqdanr doe-eu zaqyo mae.
\q1 Sanqlanqdar lavluiv-eu yamq-anr yuf-eu tsawrhaq-aq, daq lavga-eu zaqyo mae.
\q1
\v 6 Tsaq-awr dawr-eu tsawrhaq-euq uqduq-euq khoertav guiqlanq keuv-eu mae.
\q1 Aerkhawf, tsawrcawv-euq khaqmae-anr-aq,
\q1 Coeqler deuqler-eu jeq mymrluf-eu mae.
\q1
\v 7 Tsaq-awr dawr-eu tsawrhaq-anr noeqkeuv-eu-aq, guiqlanq huiq-eu mae.
\q1 Aerkhawf, tsawrcawv-euq tsawrmyanr buf-ir taef-a.
\q1
\v 8 Nuima-euq lafkhoer tsawrganr anr-eu deuq-aq, khaerdawq-anr hageuf-eu mae.
\q1 Aerkhawf, khar lovlar-eu jeq ngaeq-eu aqdzawq argan-aq, yacoq-ir taef-a.
\q1
\v 9 Dawrcoeni can-eu tsawrhaq-aq, zifdanni cannya taef-a.
\q1 Aerkhawf, birpyawv-aer ir-euq tsawrhaq-aq,
\q1 Aqyawf-euq cankawv yabi siqnya taef-a.
\q1
\v 10 Myavnuiv myawvmyawv-aer taev-eu tsawrhaq-aq, noeqshaq-eu jeq bi dovlar-eu mae.
\q1 Aerkhawf, khar lovlar-eu jeq ngaeq-eu aqdzawq argan-aq, yacoq-ir taef-a.
\q1
\v 11 Tsaq-awr dawr-eu tsawrhaq-euq khaqmae-aq,
\q1 Daef-eu jeq bif-eu landuq pyeuf-eu mae.
\q1 Aerkhawf, tsawrcawv-euq khaqmae-anr-aq,
\q1 Coeqler deuqler-eu jeq mymrtaq-euq mae.
\q1
\v 12 Byae-eu jeq-aq, iqdaeq iqcae bi dovlar-eu mae.
\q1 Aerkhawf, gaq-eu jeq-aq, yawbanq yawlaeq dawqtawv luf-anr daeqkaq-eu mae.
\q1
\v 13 Ghovshaw nya-eu tsawrhaq-euq maeqluq-euq khoertav-aq,
\q1 Zaqsiq tsawrganr povmawr nya-eu mae.
\q1 Aerkhawf, ghovshaw nya-eu jeq maqanr-eu tsawrhaq-euq narkhan-aq,
\q1 Darcuir of-eu mae.
\q1
\v 14 Tsawrganr anr-eu tsawrhaq-aq,
\q1 Siqnya-eu tsawrganr jeqhmq taq-eu mae.
\q1 Aerkhawf, aqdzawq argan-euq khaqmae-aq,
\q1 Lavcawv-eu jeq-euq dawqpae jav-eu mae.
\q1
\v 15 Smrmuiq muiq-eu jeq-aq, smrmuiqzaq-euq gharduq zifdanni ghae-eu meuq lof-aer dur-awr,
\q1 Irshaq shaq-eu jeq-aq, irshaqzaq-anr lavcawv-eu jeq pyeuf-eu mae.
\q1
\v 16 Tsaq-awr dawr-eu tsawrhaq nae gar mr-euq khoer-aq, daef-eu jeq bi dovlar-awr,
\q1 Tsawrcawv deuq nae mr-euq arpoeq-aq iqbax mae.
\q1
\v 17 Maeqdawq tsovdawq-anr cantae-eu tsawrhaq-aq,
\q1 Daef-eu garma-anr canluf-eu mae.
\q1 Aerkhawf, maeqpar-eu gar maq narhaq-eu tsawrhaq-aq,
\q1 Garbanq banq-ir luf-eu mae.
\q1
\v 18 Byae-eu jeq zaftaq-euq tsawrhaq-euq maeqboeq-aq, jaqmyawf myawf-awr,
\q1 Yawdoer jakhawq-eu tsawrhaq-aq, aqdzawq argan mae.
\q1
\v 19 Dawq ngaeqmyaq-eu mirnae iqbax cuiv-ir-eu maqngeur-a.
\q1 Aerkhawf, yawqha-euq maeqluq-anr lavnaq nya-eu tsawrhaq-aq, yawganr mae.
\q1
\v 20 Tsaq-awr dawr-eu tsawrhaq-euq maeqlar-aq, shawr-eu pyur pyeuf-awr,
\q1 Tsawrcawv-euq nuima-aq, arpoeq uicuiv baw-eu taef mae.
\q1
\v 21 Tsaq-awr dawr-eu tsawrhaq-euq maeqluq-aq,
\q1 Tsawrhaq ghawqmya ni-anr bi dzaqdaev-eu mae.
\q1 Aerkhawf, aqdzawq argan-aq, zaqsiq tsawrganr maqanr-eu mirnae yashir-eu mae.
\q1
\v 22 Ya’we Miqyaer-euq guiqlanq-euq baqda’nae smrmuiq muiqlar ngae,
\q1 Aqyawf, nuima cawv paq-aer ghae-eu jeq maq lanqnaeq-a.
\q1
\v 23 Yawdoer jeq mr-eu-aq, aqdzawq argan deuq-euq gharduq,
\q1 Aqmui mui-eu jeq lof-aer pyeuf-eu mae.
\q1 Aerkhawf, ghovshaw nya-eu tsawrhaq-aq,
\q1 Zaqsiq tsawrganr-anr lurgha caergha-eu mae.
\q1
\v 24 Tsawrcawv deuq-euq khoertav,
\q1 Yawqha guv-eu jeq keuvle-eu mae.
\q1 Aerkhawf, tsaq-awr dawr-eu deuq-aq,
\q1 Yawqha geufmawf-eu jeq za taef-a.
\q1
\v 25 Jaqlaer laerzeuv yawkawr-aer bawbyov ghae-eu lof-aer,
\q1 Tsawrcawv deuq maqpar dzaeqlar-ar.
\q1 Aerkhawf, tsaq-awr dawr-eu tsawrhaq-aq,
\q1 Li-eu maqbawni dawqpaeq zif taef-a.
\q1
\v 26 Yawcaer jeq, seuq-anr seuqkmq bi kmqlar-awr,
\q1 Uqkhoeq, myavnuiv-anr bi pirlar-eu lof-aer,
\q1 Nymrgawq yawdoer tsawrhaq khawf,
\q1 Yawqha-anr khaer-eu ghaq-anr khoerlof-aer bi pyeufler-eu mae.
\q1
\v 27 Ya’we Miqyaer-anr guv-eu jeq-aq,
\q1 Zirlanq lanq-eu jeq pyeuf-eu mae.
\q1 Aerkhawf, tsawrcawv deuq-euq arkhof arla-aq,
\q1 Yabi lavnymr taef-a.
\q1
\v 28 Tsaq-awr dawr-eu tsawrhaq nae noeqtmq-euq jeq-aq, laqkhaq caer-eu jeq keuvle-awr,
\q1 Tsawrcawv nae noeqtmq taq-euq jeq-aq, yacawv-ir taef-a.
\q1
\v 29 Ya’we Miqyaer-euq garma-aq,
\q1 Dawrcoeni ghae-eu tsawrhaq deuq-euq gharduq ghaq pyeuf-awr,
\q1 Yawlaeq yawca jeq mr-eu deuq-anr, lavcawv-eu jeq pyeuf-eu mae.
\q1
\v 30 Tsaq-awr dawr-eu tsawrhaq-aq, tiqjawr-iq maqya bi yurdzae-ar.
\q1 Aerkhawf, tsawrcawv-aq, mirtsaq-euq khoertav maqya jawr-ar.
\q1
\v 31 Tsaq-awr dawr-eu tsawrhaq-euq khaqmae-aq,
\q1 Zaqsiq tsawrganr anr-eu dawq dovle taef-a.
\q1 Aerkhawf, dawq yurpyawv-eu maeqlar-aq,
\q1 Yabi tovtsaevdzae taef-a.
\q1
\v 32 Tsaq-awr dawr-eu tsawrhaq-euq maeqluq-aq,
\q1 Hageuf paq-aer ghae-eu dawq ngaeq-eu siqnya-eu mae.
\q1 Aerkhawf, tsawrcawv-euq khaqmae-aq,
\q1 Dawq yurpyawv-awr nae taef-aer ngaeq-eu mae.
\c 11
\s1 Tsawrmuiq, Tsawrdoer Beugar-eu
\q1
\v 1 Ya’we Miqyaer, maqdawr maqtsaq-eu pavyawq-anr nuidav dav-eu mae.
\q1 Aerkhawf, aqyawf, dawr-awr tsaq-eu darsav losiq-anr nuikhanr shir-eu mae.
\q1
\v 2 Nuima huiq-eu maeqnan daqga-eu jeq caw-eu mae.
\q1 Aerkhawf, nuima nanqyuni ghae-eu tsawrhaq naeq-aer,
\q1 Zaqsiq tsawrganr jav-eu mae.
\q1
\v 3 Dawrcoeni ghae-eu tsawrhaq deuq-euq yawmuiq yawjaq,
\q1 Aqyawf maf-anr sheuqmaeq taef-a.
\q1 Aerkhawf, sarjax maqzif-eu tsawrhaq deuq-aq,
\q1 Yawqha nae yurpyawv-euq jeq nae yabi lavcawv taef-a.
\q1
\v 4 Miqyaer nuima paer-eu arnan keuvle ngae,
\q1 Pyurshuir myawqganq gardanr maqtsoeq-a.
\q1 Aerkhawf, tsaq-awr dawr-eu jeq-aq,
\q1 Shir-eu jeq-anr nae bibuq-ir nya-eu mae.
\q1
\v 5 Iqbax taqkhar maqza-eu tsawrhaq-euq tsaq-awr dawr-eu jeq,
\q1 Aqyawf-anr garma dawrcoeni bican-eu gharduq, toeqmaeqnaeq taef-a.
\q1 Aerkhawf, tsawrcawv-aq, yawqha-euq yawcawv-euq baqda’nae yacoq-ir taef-a.
\q1
\v 6 Dawrcoeni ghae-eu tsawrhaq deuq-euq tsaq-awr dawr-eu jeq,
\q1 Aqyawf maf-anr bibuq-ir taef-a.
\q1 Aerkhawf, sarjax maqzif-eu tsawrhaq deuq-aq,
\q1 Yawqha-euq shiqshaq nuikhanr-anr pafler taef-a.
\q1
\v 7 Tsawrcawv tiq ghaq shir ngae,
\q1 Aqyawf nae noeqtmq taq-euq jeq cawv-ir-awr,
\q1 Ghaq khav-awr noeqtmq-euq jeq khawf yacawv-ir taef-a.
\q1
\v 8 Tsaq-awr dawr-eu tsawrhaq-aq,
\q1 Gardzaq garkawv-anr nae yabuq-ir-eu khawf,
\q1 Tsawrcawv-euq khoertav-aq,
\q1 Gardzaq garkawv keuvle taef-a.
\q1
\v 9 Miqyaer-anr maqguv-eu tsawrhaq-aq,
\q1 Aqyawf-euq khaqmae nae, aqyawf-euq dawqpae jawr-eu tsawrhaq-anr lavcawv-eu mae.
\q1 Aerkhawf, tsaq-awr dawr-eu tsawrhaq-aq,
\q1 Siqnya-eu tsawrganr-anr ghoe-awr nae yabuq-ir taef-a.
\q1
\v 10 Tsaq-awr dawr-eu tsawrhaq tiq ghaq daefdzaqlar ngae,
\q1 Meuq meuqlan-aer laqkhaq caer-awr,
\q1 Tsawrcawv deuq cawv-ir ngae,
\q1 Laqkhaq caer-awr gur-eu mae.
\q1
\v 11 Dawrcoeni ghae-eu tsawrhaq-euq guiqlanq-euq baqda’nae,
\q1 Meuq meuqlan-aer ciqpoeq-eu jeq za-eu mae.
\q1 Aerkhawf, tsawrcawv-euq khaqmae-euq baqda’nae,
\q1 Meuq khoermeuq yabyav-ir-eu mae.
\q1
\v 12 Zaqsiq tsawrganr maqanr-eu tsawrhaq-aq,
\q1 Yawqha-euq dawqpae jawr-eu tsawrhaq-anr hawdoer-eu mae.
\q1 Aerkhawf, ghovshaw nya-eu tsawrhaq-aq, ciqcurni jawr-eu mae.
\q1
\v 13 Maeqboeq myaq-eu tsawrhaq-aq,
\q1 Zaftaq-euq jeq jaja-aer can-eu mae.
\q1 Aerkhawf, sarjax zif-eu tsawrhaq-aq,
\q1 Maq japaq-aer ghae-eu jeq zaftaq nya-eu mae.
\q1
\v 14 Aqgeugar maqkaq, maeqbawq bif-eu maqjav nar-aq, tsawrhaq coq-ir-eu mae.
\q1 Aerkhawf, maeqbawq bif-eu tsawrhaq myaq nar-aq zifnya-eu mae.
\q1
\v 15 Maqsiq maqsux-eu tsawrhaq-anr kamqnaeq-eu ghaq-aq, yashaq taef-a.
\q1 Aerkhawf, kamqnaeq-eu jeq-anr byae-eu tsawrhaq-aq, khanqlanrkhar maqza-ar.
\q1
\v 16 Ghawqshaq gaqnya-eu zaqmiq aqbur-aq,
\q1 Taqhuiq-eu jeq za-awr,
\q1 Zirtovni ghae-eu zaqyo aqli-aq,
\q1 Pyurshuir myawqganq za’nya-eu taef mae.
\q1
\v 17 Ghawqshaq gaqnya-eu tsawrhaq-aq,
\q1 Yawqha-euq nuima saflar-anr muiq-eu jeq mr-eu mae.
\q1 Aerkhawf, ghawqshaq maq gaqnya-eu tsawrhaq-aq,
\q1 Yawqha-euq shiqshaq-anr coeq-eu jeq mr-eu mae.
\q1
\v 18 Tsawrcawv-aq, jaqmyawf maershuir-euq gar mr-eu mae.
\q1 Aerkhawf, tsaq-awr dawr-eu siqyoeq saeq-eu tsawrhaq-aq,
\q1 Mrpoeq lafsawq za-eu yawduq baw-eu mae.
\q1
\v 19 Tsaq-awr dawr-eu jeq-aq, daef-eu jeq jav-eu gar sheuqghae-eu mae.
\q1 Aerkhawf, yawdoer jeq-anr cantae-eu tsawrhaq-aq,
\q1 Yawqha yashir-eu jeq-anr cantae luf-eu mae.
\q1
\v 20 Nuima birpyawv-aer ghae-eu tsawrhaq deuq-anr,
\q1 Ya’we Miqyaer nuidav dav-eu mae.
\q1 Aerkhawf, Miqyaer, aerkhar maqza-eu tsawrhaq,
\q1 Yawqha-euq garma-anr can-eu gar, nuikhanr shir-eu mae.
\q1
\v 21 Tsawrcawv deuq-aq, darnaeq-eu jeq-anr nae,
\q1 Maqdzeur-ir nya-eu yawduq baw-eu mae.
\q1 Aerkhawf, tsaq-awr dawr-eu deuq-euq nanqzaq-aq, yabuq-ir taef-a.
\q1
\v 22 Arghaer muiq-eu khawf, noeqdanr maqdoe-eu zaqmiq aqbur-aq,
\q1 Aqzaf-euq narmaerbanq-anr, shuir-euq naqkhan bigeuf taq-euq gar dur-eu mae.
\q1
\v 23 Tsaq-awr dawr-eu tsawrhaq-aq,
\q1 Yawmuiq jeq taef-aer geufmawf-eu mae.
\q1 Aerkhawf, tsawrcawv nae noeqtmq taq-euq jeq-aq,
\q1 Nuima paer-eu jeq-anr saqler-eu mae.
\q1
\v 24 Tsawrhaq tiqghaq nav-aq,
\q1 Bifdov ghae-eu khawf, javmyaq lar-eu mae.
\q1 Tiqghaq nav-aq, tsawrtsir tsir paq-aer maqghae-eu gar keuvni,
\q1 Tsir-eu khawf, irshaq shaq-ir-eu mae.
\q1
\v 25 Nuima jerloni bifdov ghae-eu tsawrhaq-aq, bawle zale-awr,
\q1 Aqcawq-anr ircuf shaeqnaeq-eu tsawrhaq-aq,
\q1 Aqcawq, aqyawf-anr ircuf shaeqnaeq taef-a.
\q1
\v 26 Caer maqanqni jeqhmq-eu tsawrhaq-anr, aqcawq yaqkhaer yaq-awr,
\q1 Caer anqnaeq-eu tsawrhaq-euq khoertav, guiqlanq keuv-eu mae.
\q1
\v 27 Nuima keuv-awr yawmuiq jeq-anr pov-eu tsawrhaq-aq,
\q1 Miqyaer ghoer mr-eu jeq povmawr taef-a.
\q1 Aerkhawf, yawdoer jeq-anr pov-eu tsawrhaq-anr, shaqzanq keuvle taef-a.
\q1
\v 28 Yawqha-euq pyurshuir myawqganq-anr ghoe-eu tsawrhaq-aq, yacoq-ir taef-a.
\q1 Aerkhawf, tsaq-awr dawr-eu tsawrhaq-aq, maerlar luf-eu arpaf-anr dur-eu mae.
\q1
\v 29 Yawqha-euq nymrjir-anr lavshaq-eu tsawrhaq-aq, jaqlaer za-awr,
\q1 Aqdzawq argan deuq-aq, nuima tsawrganr anr-eu deuq-euq kuirlaf yageuf taef-a.
\q1
\v 30 Tsaq-awr dawr-eu tsawrhaq-euq arsiq-aq,
\q1 Daef-eu jeq bif-eu arbawr pyeuf-awr,
\q1 Aqcawq-euq nuima saflar-anr za’nya-eu tsawrhaq-aq yawganr mae.
\q1
\v 31 Hawsher-eq, tsaq-awr dawr-eu tsawrhaq deuq,
\q1 Mirtsaq-euq khoertav daef ngae,
\q1 Yawqha nae mr-euq jeq-euq baqda’nae yadaq nar-aq,
\q1 Miqyaer-anr yawzeu maqbaw-eu tsawrcawv hawr-eu
\q1 Iqbaxzaq ngeurdzaeq arnavni parya daq nmr-mq?
\c 12
\s1 Tsawrmuiq, Tsawrdoer Beugar-eu
\q1
\v 1 Maeqdawq tsovdawq-anr gaq-eu tsawrhaq-aq,
\q1 Siqnya-eu tsawrganr-anr gaq-eu mae.
\q1 Aerkhawf, maeqpar-eu jeq-anr byae-eu tsawrhaq-aq,
\q1 Yawlaf dawrga mae.
\q1
\v 2 Tsawrmuiq-aq, Ya’we Miqyaer-euq ghoer mr-eu jeq za-eu mae.
\q1 Aerkhawf, yawdoer jeq tov-eu tsawrhaq-anr-aq, aqyawf darnaeq-eu mae.
\q1
\v 3 Tsawrhaq tiqghaq-iq yawcawv jeq-anr ghoe-awr nae maq lavzif nya-a.
\q1 Aerkhawf, tsaq-awr dawr-eu tsawrhaq deuq-euq duqcir-anr, maq lavjiv nya-a.
\q1
\v 4 Bym-awr nya-eu zaqmiqzaq-aq, khaqdzerzaq-euq shuir uqkhov pyeuf-eu mae.
\q1 Aerkhawf, daqgalar paq-aer ghae-eu jeq mr-eu zaqmiqzaq-aq,
\q1 Khaqdzerzaq-euq shaqyoeq-euq lafkhoer anr-eu yawbuf-anr dur-eu mae.
\q1
\v 5 Tsaq-awr dawr-eu tsawrhaq-euq nuinoeq-aq, yawtsaq mae.
\q1 Aerkhawf, tsawrcawv nae bif-euq maeqbawq-aq,
\q1 Jaqmyawf maershuir mae.
\q1
\v 6 Tsawrcawv deuq-euq dawq-aq, dzurzaf-awr aqcawq-euq shiq lavdov-eu mae.
\q1 Aerkhawf, dawrcoeni ghae-eu tsawrhaq-euq khaqmae-aq,
\q1 Aqyawf maf-anr bibuq-ir-eu mae.
\q1
\v 7 Tsawrcawv deuq-aq, byav-ir-awr byov-ir jir-eu mae.
\q1 Aerkhawf, tsaq-awr dawr-eu tsawrhaq-euq nymr-aq,
\q1 Zifdanni javnya taef-a.
\q1
\v 8 Tsawrhaqzaq-aq, yawqha zaqsiq tsawrganr anr-eu navni yabi ciqpoeq taef-a.
\q1 Aerkhawf, nuima biryawf-aer ghae-eu tsawrhaq-aq,
\q1 Hawdoer-eu gar yadaq taef-a.
\q1
\v 9 Myavpyawq narmaer maqjav-eu khawf,
\q1 Kuirlaf jawr-eu tsawrhaq tiq ghaq-aq,
\q1 Yawqhar yawqha taqhuiq-eu gar nae,
\q1 Hawq dzaq-eu maqjav-eu tsawrhaq navmaqtser muiqdzaeq-eu mae.
\q1
\v 10 Tsaq-awr dawr-eu tsawrhaq-aq,
\q1 Yawqha-euq jeqzaq-euq daefzir-anr noeqkeuv-eu mae.
\q1 Aerkhawf, tsawrcawv-euq ghawqshaq gaq-eu khoer-aq,
\q1 Coeqler deuqler-eu jeq pyeuf-eu mae.
\q1
\v 11 Yawqha-euq mirtsaq-anr mrdzaq-eu tsawrhaq-aq,
\q1 Tiqdaev dzaq-eu jeq jav taef-a.
\q1 Aerkhawf, gardanr maqtsoeq-eu jeq-anr cantae-eu tsawrhaq-aq,
\q1 Ghovshaw nya-eu jeq maqanr-eu tsawrhaq mae.
\q1
\v 12 Tsawrcawv-aq, tsawrdoer deuq nae mrza laf-euq jeq-anr maerjuir juir-eu mae.
\q1 Aerkhawf, tsaq-awr dawr-eu tsawrhaq-euq duqcir-aq, arsiq bi siqle-eu mae.
\q1
\v 13 Tsawrdoer-aq, yawqha-euq maeqluq-euq yawbanq yawlaeq-euq lanrju-anr pafler-eu mae.
\q1 Aerkhawf, tsaq-awr dawr-eu tsawrhaq-aq,
\q1 Gardzaq garkawv-anr nae yadzeur-ir taef-a.
\q1
\v 14 Tsawrhaqzaq, yawqha-euq khaqmae-euq arsiq-euq baqda’nae,
\q1 Yawmuiq jeq ya dzaqdaev-awr,
\q1 Yawqha-euq aqlaf nae mr-euq jeq,
\q1 Yawqha jawr-eu gar ghofkhoflar taef-a.
\q1
\v 15 Aqdzawq argan deuq-aq, yawqha-euq hawkhaeq-anr nae,
\q1 Yawqha-euq garma tsaq ma laer taef-aer noeq-eu mae.
\q1 Aerkhawf, tsawrganr anr-eu tsawrhaq-aq,
\q1 Aqcawq maeqbawq bif-eu gar narhaq-eu mae.
\q1
\v 16 Aqdzawq argan-euq nuipaer-aq,
\q1 Tiqpov taef-aer siqlar-eu mae.
\q1 Aerkhawf, noeqdanr doe-eu tsawrhaq-aq,
\q1 Daqga paq-aer ghae-eu jeq-anr daeqkaq-eu mae.
\q1
\v 17 Yawtsaq yawdawr jeq ngaeq-eu tsawrhaq-aq,
\q1 Tsaq-awr dawr-eu jeq dzawr-eu mae.
\q1 Aerkhawf, maqtsaq maqdawr-eu tsawrkaq-aq,
\q1 Jaqmyawf maershuir shuir-eu mae.
\q1
\v 18 Tiqghaqnav micaer tsawv-eu lof-aer,
\q1 Dawqdoer ngaeq-eu mae.
\q1 Aerkhawf, tsawrganr anr-eu tiq ghaq-euq maeqlar-aq,
\q1 Bi taqler-eu mae.
\q1
\v 19 Yawtsaq yawdawr dawr-aer ngaeq-eu maeqluq-aq,
\q1 Li-eu maqbawni zif-eu mae.
\q1 Aerkhawf, jaqmyawf myawf-eu maeqlar-aq,
\q1 Tiqkhaeq gmq-eu taef mae.
\q1
\v 20 Yawdoer jeq tov-eu tsawrhaq-euq nuima-euq lafkhoer,
\q1 Jaqmyawf maershuir anr-eu mae.
\q1 Aerkhawf, tsaqler dzoerlerni maeqbawq bif-eu tsawrhaq deuq-aq,
\q1 Laqkhaq caer-eu jeq byan-eu mae.
\q1
\v 21 Tsaq-awr dawr-eu tsawrhaq-anr-aq,
\q1 Ardzaeq-aer doer-eu gardzaq garkawv maq keuvle-ar.
\q1 Aerkhawf, tsawrcawv-aq, yawdoer jeq tiqbyanni ya’mawr taef-a.
\q1
\v 22 Ya’we Miqyaer, jaqmyawf myawf-eu maeqluq-anr,
\q1 Nuidav dav-eu mae.
\q1 Aerkhawf, sarjax zif-eu lafkhoer mr-eu deuq-anr,
\q1 Aqyawf nuikhanr shir-eu mae.
\q1
\v 23 Noeqdanr doe-eu tsawrhaq-aq,
\q1 Siqnya-eu tsawrganr zaftaq nya-eu mae.
\q1 Aerkhawf, aqdzawq argan-euq nuima-aq,
\q1 Yawdzawq yawgan jeq gurdov lef-eu mae.
\q1
\v 24 Yawbym tsawrhaq-euq aqlaf-aq, ya uvlanr taef-a.
\q1 Aerkhawf, nymrgawq yawdoer tsawrhaq-aq,
\q1 Aqcawq nae katir-euq lof-aer ya’mr taef-a.
\q1
\v 25 Tsawrhaq-euq nuima-euq lafkhoer khanqlanr-eu jeq,
\q1 Yawqha-anr ghawqshaq-aer bi ghaelar-eu mae.
\q1 Aerkhawf, dawqmuiq-aq, laqkhaq bi caerlar-eu mae.
\q1
\v 26 Tsaq-awr dawr-eu tsawrhaq-aq,
\q1 Yawqha-euq cawq yawmuiq-aer yanryanr-aer tser-eu tsaq mae.
\q1 Maqngeur nar-aq, tsawrcawv deuq,
\q1 Aqyawf maf-anr garma sheuqbanq nya-eu mae.
\q1
\v 27 Nymrgawq yawdoer tsawrhaq-aq,
\q1 Yawqha nae taemi-euq shaqjir maq badzaq nanr-a.
\q1 Yawbym bym-eu-aq, tsawrhaq tiq ghaq-euq gharduq poeq-eu myawqganq pyeuf-eu mae.
\q1
\v 28 Tsaq-awr dawr-eu jeq-euq garma-anr daef-eu jeq jav-awr,
\q1 Cankawv heukanr-euq lafkhoer shir-eu jeq maqjav-a.
\c 13
\s1 Tsawrmuiq, Tsawrdoer Beugar-eu
\q1
\v 1 Zaqyo yawganr-aq, yawqha-euq aqda-euq maeqdawq-anr narhaq-eu mae.
\q1 Aerkhawf, aqjaf jaf-eu tsawrhaq-aq, maeqpar-eu gar maq narhaq-a.
\q1
\v 2 Tsawrhaq tiq ghaq, yawqha-euq khaqmae-euq arsiq-euq baqda’nae yawmuiq jeq yadzaq taef-a.
\q1 Aerkhawf, sarjax maqzif-eu tsawrhaq-euq nuima saflar-aq,
\q1 Coeqler deuqler-eu jeq-anr taef-aer nuikhanr jav-eu mae.
\q1
\v 3 Yawqha-euq khaqmae-anr lofpir nya-eu tsawrhaq-aq,
\q1 Yawqha-euq daefzir-anr bosav nya-eu mae.
\q1 Aerkhawf, yawqha-euq maeqluq ghawqloeni mrnga taq-euq tsawrhaq-aq, yacawv-ir-eu mae.
\q1
\v 4 Nymrgawq yawdoer tsawrhaq-euq nuima saflar-aq,
\q1 Geufmawf-eu khawf tiqjeq-iq maqza-ar.
\q1 Aerkhawf, yawbym tiq ghaq-euq nuima saflar-aq,
\q1 Tiqbyan tiqlof nuikhanr yashir taef-a.
\q1
\v 5 Tsaq-awr dawr-eu tsawrhaq-aq,
\q1 Jaqmyawf myawf-eu gar byae-eu mae.
\q1 Aerkhawf, tsawrcawv-aq, nuidav davlar paq-aer ghae-awr,
\q1 Shafdawrlar paq-aer ghae-eu mae.
\q1
\v 6 Aerkhar maqza-eu garma-anr,
\q1 Can-eu tsawrhaq-anr tsaq-awr dawr-eu jeq lofpir taef-a.
\q1 Aerkhawf, yawcawv jeq-aq, iqbaxzaq-anr gheucoq taef-a.
\q1
\v 7 Tsawrhaq tiqghaq nav-aq,
\q1 Smrmuiq janrgeuf-eu khawf tiqjeq-iq maqjav-a.
\q1 Tiqghaq nav-aq, irshaq janrgeuf-eu khawf,
\q1 Smrmuiqmuiq duidui-eu mae.
\q1
\v 8 Tsawrhaq tiq ghaq-euq nuima saflar-anr kakhof-eu arpoeq-aq,
\q1 Aqyawf-euq pyurshuir myawqganq mae.
\q1 Aerkhawf, irshaqzaq-aq, guvtsiq nyaeflar-eu gar maqya gaq-ar.
\q1
\v 9 Tsaq-awr dawr-eu tsawrhaq-euq yawshaef-aq, laqkhaq bi caerlar-eu mae.
\q1 Aerkhawf, tsawrcawv-euq tsirkhmq-aq ya’miv-ir taef-a.
\q1
\v 10 Nuima huiq-eu jeq-aq, iqdaeq iqcae taef-aer bi dovlar-eu mae.
\q1 Aerkhawf, maeqbawq bif-eu gar hageuf-eu tsawrhaq-aq,
\q1 Zaqsiq tsawrganr za-eu mae.
\q1
\v 11 Maqtsaq maqdawr-eu lafkhoer lavza-euq,
\q1 Pyurshuir myawqganq-aq, teq-ir cuiv-ir-eu mae.
\q1 Aerkhawf, ghaq shar-awr mrjav-euq jeq-aq,
\q1 Lanqlar myaqlar-eu mae.
\q1
\v 12 Noeqtmq-eu jeq bi gheunaq ngae, nuima-anr narlar-eu mae.
\q1 Aerkhawf, geufmawf-eu jeq za-eu-aq,
\q1 Daef-eu jeq bif-eu arbawr pyeuf-eu mae.
\q1
\v 13 Yaerdawq-anr hawdoer-eu tsawrhaq-aq, yacawv-ir-eu mae.
\q1 Aerkhawf, zanrdawq khofdawq-anr guv-eu tsawrhaq-aq, lafsawq za-eu mae.
\q1
\v 14 Tsawrganr anr-eu deuq-euq zanrdawq-aq,
\q1 Daef-eu jeq bif-eu cuq-anr dur-awr,
\q1 Shir-eu lanrju-anr nae sheuqpyawr nya-eu mae.
\q1
\v 15 Yawmuiq-aer ghovshaw nya-eu baqda’nae, ghoer mr-eu jeq za-eu mae.
\q1 Aerkhawf, sarjax maqzif-eu tsawrhaq-euq garma-aq yawshaq mae.
\q1
\v 16 Noeqsiq noeqmawr nya-eu yawqghaq navluf,
\q1 Siqnya-eu tsawrganr anr-eu lof-aer mr-eu mae.
\q1 Aerkhawf, aqdzawq argan-aq,
\q1 Yawqha-euq yawdzawq yawgan jakhawq-eu mae.
\q1
\v 17 Ghaqzaq ghaqkhaer yawcawv-aq, shaqzanq-anr ga’anrghae taef-a.
\q1 Aerkhawf, sarjax zif-eu danzar-aq, lavsavtaq nya-eu mae.
\q1
\v 18 Maeqpar tsovpar-eu gar maq hageuf-eu tsawrhaq-anr,
\q1 Irshaq shaq-eu jeq hawr-eu daqga-eu jeq keuvle taef-a.
\q1 Aerkhawf, maeqpar-eu gar narhaq-eu tsawrhaq-aq,
\q1 Taqhuiq-eu jeq za taef-a.
\q1
\v 19 Yawqha geufmawf-eu lof-aer pyeufler-euq-aq,
\q1 Nuima saflar-anr coerovni ghae-eu mae.
\q1 Aerkhawf, aqdzawq argan deuq-euq gharduq-aq,
\q1 Yawdoer jeq-anr byaer-eu khoer-aq,
\q1 Nuidav davlar paq-aer ghae-eu jeq pyeuf-eu mae.
\q1
\v 20 Tsawrganr anr-eu deuq naeq-aer can-eu tsawrhaq-aq, tsawrganr anrlar-eu mae.
\q1 Aerkhawf, aqdzawq argan deuq-euq cawq-aq, yacawv-ir taef-a.
\q1
\v 21 Iqbaxzaq-euq maeqnan yawdoer jeq taeluf-eu mae.
\q1 Aerkhawf, tsaq-awr dawr-eu tsawrhaq-aq, yawmuiq jeq za taef-a.
\q1
\v 22 Tsawrmuiq-aq, yawqha-euq oeqpaq oeqma deuq-anr jeqbir taqyaf nya-eu mae.
\q1 Aerkhawf, iqbaxzaq-euq pyurshuir myawqganq-aq,
\q1 Tsaq-awr dawr-eu tsawrhaq-euq gharduq, jeqhmq taq-euq mae.
\q1
\v 23 Maq tsaeqtaq-euq irshaqzaq-euq mirtsaq-anr,
\q1 Dzaq-eu jeq ghawqmya’ni zale-eu mae.
\q1 Aerkhawf, maqtsaq maqdawr-eu jeq-euq baqda’nae,
\q1 Dzaq-eu jeq yabi yavbyovjir taef-a.
\q1
\v 24 Darcuir maqzmq-eu tsawrhaq-aq,
\q1 Yawqha-euq zaq-anr byae-eu mae.
\q1 Aerkhawf, yawqha-euq zaq-anr gaq-eu tsawrhaq-aq,
\q1 Maeqpar tsovpar-eu yawbym mae.
\q1
\v 25 Tsaq-awr dawr-eu tsawrhaq-aq,
\q1 Aqyawf-euq nuikhanr tiqshir yadzaq taef-a.
\q1 Aerkhawf, tsawrcawv-euq uqmav-aq,
\q1 Maefmaef-aer yashaq taef-a.
\c 14
\s1 Tsawrmuiq, Tsawrdoer Beugar-eu
\q1
\v 1 Tsawrganr anr-eu zaqmiq aqbur-aq,
\q1 Yawqha-euq nymr tsovdov laf-eu mae.
\q1 Aerkhawf, aqbyanq deuq-aq, aqyawf-euq aqlaf nae,
\q1 Yawqha-euq nymr-anr gheupyav-eu mae.
\q1
\v 2 Ya’we Miqyaer-anr guv-eu tsawrhaq-aq,
\q1 Dawrcoeni daef-eu mae.
\q1 Aerkhawf, Miqyaer-anr hawdoer-eu tsawrhaq-aq,
\q1 Yawqha-euq garma biryawf-aer can-eu mae.
\q1
\v 3 Aqdzawq argan-euq khaqmae-euq lafkhoer,
\q1 Nuima huiq-eu darcuir anrluf-eu mae.
\q1 Aerkhawf, tsawrganr anr-eu tsawrhaq-euq maeqluq-aq,
\q1 Aqyawf maf-anr hawpirnaeq taef-a.
\q1
\v 4 Mawrner maqjawr-eu mawrner kuv-aq, yawshawr mae.
\q1 Aerkhawf, mawrner-euq ghaq baqda’nae,
\q1 Dzaqla ghovcaer ghawqmya’ni za’myaq dzaeqlar-eu mae.
\q1
\v 5 Sarjax zif-eu tsawrkaq-aq, jaqmyawf maqmyawf-a.
\q1 Aerkhawf, maqtsaq maqdawr-eu tsawrkaq-aq,
\q1 Aqjeq ngaeqlar khawf jaqmyawf mae.
\q1
\v 6 Aqjaf jaf-eu tsawrhaq-aq, zaqsiq tsawrganr pov khawf maq povmawr nya-a.
\q1 Aerkhawf, ghovshaw nya-eu tsawrhaq-aq,
\q1 Siqnya-eu tsawrganr za-eu yaw’awq mae.
\q1
\v 7 Aqdzawq argan-euq maeqshi nae can’ghawq-awq.
\q1 Aqjeq mirnae aernar-aq, nawr, aqyawf-euq maeqluq-anr nae,
\q1 Siqnya-eu tsawrganr anr-eu jeq maqya hawdov-ar.
\q1
\v 8 Noeqsiq noeqmawr nya-eu tsawrhaq-euq zaqsiq tsawrganr-aq,
\q1 Yawqha-euq garma bi ghovshaw-eu gharduq mae.
\q1 Aerkhawf, aqdzawq argan-euq yawdzawq yawgan-aq,
\q1 Jaqmyawf maershuir mae.
\q1
\v 9 Aqdzawq argan-aq, iqbax-anr aqjaf jafdoer-eu mae.
\q1 Aerkhawf, dawrcoeni ghae-eu tsawrhaq-aq,
\q1 Aqcawq nuima tsaq-eu gar laqkhaq caer-eu mae.
\q1
\v 10 Nuima-aq, yawqha-euq khaqjawfni ghae-eu nuijav siqnya-awr,
\q1 Yawqha laqkhaqcaer ngae, maqsiq maqsux-eu tsawrhaq,
\q1 Laqkhaq maqbi cawcaer lar-a.
\q1
\v 11 Tsawrcawv-euq nymr-aq, yacoq yapyav-ir-eu mae.
\q1 Aerkhawf, dawrcoeni ghae-eu tsawrhaq-euq saeqghawv-aq,
\q1 Muiqlar sanrlar taef-a.
\q1
\v 12 Tsawrhaqzaq-euq gharduq, tsaq-eu gar dur-eu garma tiq kanr jav-eu mae.
\q1 Aerkhawf, arsaqsaq ngae-aq, shir-eu gar saqler-eu garma mae.
\q1
\v 13 Uir-eu lafkhoer khawf, ghawqshar shaq-aer ghaenya-awr,
\q1 Lurgha caergha-eu jeq saq ngae, nuima cawvnya-eu mae.
\q1
\v 14 Nuima-euq lafkhoer jan-eu jeq byaerdzae-euq tsawrhaq-aq,
\q1 Yawqha-euq garma-anr nuikhanr shir-awr,
\q1 Tsawrmuiq-aq, yawqha-euq garma-anr,
\q1 Nuima tmqjawvni ghae taef-a.
\q1
\v 15 Maqdzaw-euq zaq-aq, yawqdawq navluf-anr jan-eu mae.
\q1 Aerkhawf, noeqsiq noeqmawr nya-eu tsawrhaq-aq,
\q1 Yawqha-euq kuirtof ciq-eu garkawv sharnoeq sharsawx-eu mae.
\q1
\v 16 Tsawrganr anr-eu tsawrhaq-aq, guv-eu siqnya-awr yawdoer jeq-anr jawdzeur-eu mae.
\q1 Aerkhawf, aqdzawq argan-aq, yawqhar yawqha yawduq baw-awr maqyanr-a.
\q1
\v 17 Nuima paer-eu yawkawr tsawrhaq-aq, yawdzawq yawgan jeq mrdov laf-awr,
\q1 Yawdoer jeq tov-eu tsawrhaq-anr-aq, aqcawq byae-eu mae.
\q1
\v 18 Maqdzaw-euq zaq-anr yawdzawq yawgan jeq of taef-a.
\q1 Aerkhawf, noeqsiq noeqmawr nya-eu tsawrhaq-aq,
\q1 Uqkhov lof-aer siqnya-eu tsawrganr yakhov taef-a.
\q1
\v 19 Tsawrdoer-aq, tsawrmuiq-euq maeqshi ya awbyav-awr,
\q1 Tsawrcawv-aq, tsaq-awr dawr-eu tsawrhaq-euq kmrkhaeq-anr ya awbyav taef-a.
\q1
\v 20 Irshaqzaq-anr-aq, aqyawf-euq dawqpae jawr-eu tsawrhaq khawf byae-eu mae.
\q1 Aerkhawf, smrmuiqzaq-aq, cawq ghawqmya’ni jawr-eu mae.
\q1
\v 21 Yawqha-euq dawqpae jawr-eu tsawrhaq-anr,
\q1 Hawdoer-eu tsawrhaq-aq, iqbax mr-euq mae.
\q1 Aerkhawf, irshaqzaq-anr ghawqshaq gaq-eu tsawrhaq-aq, guiqlanqhuiq taef-a.
\q1
\v 22 Yawdoer jeq tov-eu tsawrhaq garbanq banq-ir-euq maqngeur nga laq?
\q1 Aerkhawf, yawmuiq jeq tov-eu tsawrhaq-aq,
\q1 Ghawqshaq gaq-eu jeq hawr-eu,
\q1 Yawtsaq yawdawr jeq ya’mawr taef-a.
\q1
\v 23 Laejae-awr kharmr-euq jeq jirjeuq baw-eu mae.
\q1 Aerkhawf, maeqlawf-aq, irshaq bishaq-ir-eu mae.
\q1
\v 24 Smrmuiq muiq-eu jeq-aq, tsawrganr anr-eu deuq-euq shuir uqkhov mae.
\q1 Aerkhawf, aqdzawq argan-euq yawdzawq yawgan-aq,
\q1 Yawdzawq yawgan jeq bi dovlar-eu mae.
\q1
\v 25 Dawrcoerni ngaeq-eu tsawrkaq-aq,
\q1 Aqcawq-euq daefzir-anr bibuq-ir nya-eu mae.
\q1 Aerkhawf, jaqmyawf ngaeq-eu tsawrkaq-aq, maershuir mae.
\q1
\v 26 Ya’we Miqyaer-anr guv-eu jeq-euq lafkhoer,
\q1 Tsawrhaq tiq ghaq, zifdanni ghae-eu yawduq baw-eu jeq jav-awr,
\q1 Aqyawf-euq zaqdeuq caevzafkhar za-eu mae.
\q1
\v 27 Ya’we Miqyaer-anr guv-eu jeq-aq,
\q1 Daef-eu jeq bif-eu cuq pyeuf-awr,
\q1 Shir-eu lanrju-anr nae garjaw sheuqjaw nya-eu mae.
\q1
\v 28 Tsawrhaq myaq-eu baqda’nae, sanqpaq khanqsaer za-eu mae.
\q1 Aerkhawf, tsawrhaq maqmyaq nar-aq, dzoeqda yacoq-ir taef-a.
\q1
\v 29 Zawr-aer ghovshaw nya-eu tsawrhaq-aq,
\q1 Nuima paerlar-eu maqkawr-a.
\q1 Aerkhawf, nuima suq-eu tsawrhaq-aq,
\q1 Yawdzawq yawgan-anr taqhuiq-eu mae.
\q1
\v 30 Nuima muiq-eu-aq, shiqshaq-anr daef-eu jeq bif-eu mae.
\q1 Aerkhawf, myavnav nav-eu jeq-aq,
\q1 Shaqyoeq-anr bipeuq-ir-eu mae.
\q1
\v 31 Irshaqzaq-anr khaeq-eu tsawrhaq-aq,
\q1 Aqyawf-anr bae-euq ghaq-anr hawdoer-eu jeq pyeuf-eu mae.
\q1 Aerkhawf, yawshaqzaq-anr ghawqshaq gaq-eu-aq,
\q1 Aqyawf-anr taqhuiq-eu jeq pyeuf-eu mae.
\q1
\v 32 Tsawrcawv-aq, yawqha-euq yawdoer-euq baqda’nae,
\q1 Yabi taedzae-eu mae.
\q1 Aerkhawf, tsaq-awr dawr-eu tsawrhaq-aq,
\q1 Shir ngae khawf caevzafkhar za-eu mae.
\q1
\v 33 Zaqsiq tsawrganr-aq, ghovshaw nya-eu jeq anr-eu tsawrhaq-euq nuima-euq lafkhoer javluf-eu mae.
\q1 Aerkhawf, aqdzawq argan deuq-euq nuima-euq lafkhoer, aqjeq anr-eu la laer bisiq laf-eu mae.
\q1
\v 34 Tsaq-awr dawr-eu jeq-aq, tsawrjeuq tsawrca-anr ciqgor-eu mae.
\q1 Aerkhawf, iqbax-aq, mirkhanqzaq-euq daqga-eu jeq pyeuf-eu mae.
\q1
\v 35 Tsawrganr anr-eu lafkhoer mr-eu kuirlaf-anr sanqpaq ghoer mr-eu mae.
\q1 Aerkhawf, daqga paq-aer ghae-eu jeq mrdov laf-eu tsawrhaq-euq khoertav,
\q1 Aqyawf-euq nuima dav-eu jeq keuvle taef-a.
\c 15
\s1 Tsawrmuiq, Tsawrdoer Beugar-eu
\q1
\v 1 Dawq yawnanq nanq-aer ngaeqkhof-eu-aq,
\q1 Nuima dav-eu jeq bibyov-ir-eu mae.
\q1 Aerkhawf, dawqkhav ngaeq-eu-aq,
\q1 Nuima paer-eu jeq-anr lavnyaev-eu mae.
\q1
\v 2 Tsawrganr-euq maeqlar-aq,
\q1 Siqnya-eu tsawrganr yawmuiq-aer zmq-eu mae.
\q1 Aqdzawq argan deuq-euq khaqmae-aq,
\q1 Yawdzawq yawgan jeq yoerdov lef-eu mae.
\q1
\v 3 Ya’we Miqyaer-euq myavnuiv yawqgar navluf jav-awr,
\q1 Tsawrmuiq-anr khawf, tsawrdoer-anr khawf hawluf-eu mae.
\q1
\v 4 Lavsav nya-eu maeqlar-aq, daef-eu jeq bif-eu arbawr mae.
\q1 Aerkhawf, maeqlar-euq lafkhoer anr-eu birpyawv-aer ghae-eu jeq,
\q1 Saflar-anr lavcawv-eu mae.
\q1
\v 5 Aqdzawq argan-aq, yawqha-euq aqda maeqpar tsovpar lar-eu gar hawdoer-eu mae.
\q1 Aerkhawf, maeqpar naeq-eu gar narhaq-eu ghaq-aq,
\q1 Noeqsiq noeqmawr nya-eu tsawrhaq mae.
\q1
\v 6 Tsaq-awr dawr-eu tsawrhaq-euq nymr-euq lafkhoer,
\q1 Pyurshuir myawqganq ghawqmya’ni jav-eu mae.
\q1 Aerkhawf, tsawrcawv-euq zakhaeq-anr shaq-eu jeq keuvle taef-a.
\q1
\v 7 Tsawrganr-euq maeqluq-aq, siqnya-eu tsawrganr khawq-eu khawf,
\q1 Aqdzawq argan-euq nuima-aq, khoerlof-aer maqghae-a.
\q1
\v 8 Ya’we Miqyaer, tsawrcawv nae lawr-euq jeq-anr nuidav dav-eu mae.
\q1 Aerkhawf, dawrcoeni ghae-eu tsawrhaq-euq guiqlanq shardawq-anr, aqyawf nuima tsaq-eu mae.
\q1
\v 9 Ya’we Miqyaer, tsawrcawv-euq garma-anr nuidav dav-eu mae.
\q1 Aerkhawf, aqyawf, tsaq-awr dawr-eu jeq-anr cantae-eu tsawrhaq-anr gaq-eu mae.
\q1
\v 10 Garma khoer-anr byaerdzae-euq tsawrhaq-aq,
\q1 Yawkhav-aer dzawpar-eu jeq-anr yadaq-awr,
\q1 Maeqpar-eu gar byae-eu tsawrhaq-aq yashir taef-a.
\q1
\v 11 Shir-eu mirkhanq hawr-eu cawv-ir-eu mirkhanq khawf,
\q1 Ya’we Miqyaer-euq maeqshi byacaevni javluf-eu-aq,
\q1 Tsawrhaqzaq-euq nuima ngeurdzaeq aqjox-aer javzaf nya-eu?
\q1
\v 12 Aqjaf jaf-eu tsawrhaq-aq, maeqpar lar-eu gar maqgaq-a.
\q1 Aqyawf, tsawrganr anr-eu tsawrhaq jawr-eu gar maqir-a.
\q1
\v 13 Laqkhaq caer-eu nuima-aq, myavpyawq bi byalar-eu mae.
\q1 Aerkhawf, ghawqshaq-aer ghae-eu nuima-aq, saflar-anr nyaefpyaev-eu mae.
\q1
\v 14 Ghovshaw nya-eu jeq anr-eu tsawrhaq-euq nuima-aq,
\q1 Siqnya-eu tsawrganr pov-eu mae.
\q1 Aerkhawf, aqdzawq argan-euq khaqmae-aq,
\q1 Yawdzawq yawgan jeq dzaq-eu mae.
\q1
\v 15 Shaqzanq naf-eu tsawrhaq-euq gharduq,
\q1 Yawqnan navluf yawdoer mae.
\q1 Aerkhawf, nuima laqkhaq caer-eu tsawrhaq-aq,
\q1 Maq tsaevlerni yawbui builuf-eu mae.
\q1
\v 16 Pyurshuir myawqganq ghawqmya’ni jav-awr, shaq-eu jeq cantae-eu navmaqtser,
\q1 Ya’we Miqyaer-anr guv-awr uicuiv taef-aer jav-eu-aq, muiqdzaeq-eu mae.
\q1
\v 17 Byae-eu tsawrhaq naeq-aer mawrner yawlov saefdzaq-eu navmaqtser,
\q1 Gaq-eu tsawrhaq naeq-aer ghawqnyoer dzaq-eu-aq, muiqdzaeq-eu mae.
\q1
\v 18 Nuima zawr suq-eu tsawrhaq-aq, iqdaeq iqcae lavdov-eu mae.
\q1 Aerkhawf, nuima paer-eu maqkawr-eu tsawrhaq-aq, caedzaq-eu jeq lavbyov-eu mae.
\q1
\v 19 Nymrgawq yawdoer-euq garma-anr aqgan bawduv-euq yarkmr lof-aer daefbyan taq-euq mae.
\q1 Aerkhawf, dawrcoeni ghae-eu tsawrhaq-euq cankawv-aq, sarlaevni ghae-eu garjawq jawqma pyeuf-eu mae.
\q1
\v 20 Tsawrganr anr-eu zaqyo-aq,
\q1 Aqda-anr laqkhaq bi caerlar-eu mae.
\q1 Aerkhawf, aqdzawq argan gan-eu tsawrhaq-aq,
\q1 Yawqha-euq aqma-anr hawdoer-eu mae.
\q1
\v 21 Tsawrganr maqanr-eu tsawrhaq-aq,
\q1 Yawdzawq yawgan jeq-anr laqkhaq caer-eu mae.
\q1 Aerkhawf, ghovshaw nya-eu tsawrhaq-aq,
\q1 Garma dawrcoeni can-eu mae.
\q1
\v 22 Maeqbawq maqjav nar-aq, bawqtov maq pyeufler nya-a.
\q1 Aerkhawf, maeqbawq bif-eu tsawrhaq yawmyaq nar-aq, tov-euq lof-aer mrpyeuf nya-eu mae.
\q1
\v 23 Tsaq-eu dawq aerkhof nya-eu tsawrhaq-aq, laqkhaq caer-awr,
\q1 Aryamq-anr ngaeqtsaq-euq dawq, arnavni muiq-eu nga.
\q1
\v 24 Daef-eu jeq bif-eu cankawv-aq, tsawrganr anr-eu tsawrhaq-anr laftav paw sheuqdav lef-eu mae.
\q1 Khoer-aq, aqyawf-anr lafov paw jav-eu shir-eu mirkhanq-anr sheuqjaw-eu gharduq mae.
\q1
\v 25 Ya’we Miqyaer, nuima huiq-eu tsawrhaq-euq nymr pyavdzae-eu mae.
\q1 Aerkhawf, miqcoeq miqma-euq mirkaq lavbaw naeq-eu mae.
\q1
\v 26 Ya’we Miqyaer, tsawrcawv deuq-euq nuinoeq-anr nuidav dav-eu mae.
\q1 Aerkhawf, ghawqshaq gaq-eu dawq-aq, shawrjaevni ghae-eu mae.
\q1
\v 27 Maerjuir juir-awr maqtsaq maqdawr-eu lafkhoer zalarni mr-eu tsawrhaq-aq,
\q1 Yawqha-euq nymrjir lavshaq-eu mae.
\q1 Aerkhawf, lafnmf nmf-eu gar byae-eu tsawrhaq-aq, yadaef-eu mae.
\q1
\v 28 Tsaq-awr dawr-eu tsawrhaq-euq nuima-aq,
\q1 Aqjox-aer aerkhof-eu paq nga laer sharsawx-eu mae.
\q1 Aerkhawf, tsawrdoer-euq khaqmae-anr nae,
\q1 Yawcawv jeq yoerdov lef-eu mae.
\q1
\v 29 Ya’we Miqyaer, tsawrcawv deuq-anr nae garmanr kaq-eu gar jawr-eu khawf,
\q1 Tsaq-awr dawr-eu tsawrhaq-euq guiqlanq shardawq-anr narhaq luf-eu mae.
\q1
\v 30 Myavnuiv-euq yawshaef, nuima-anr laqkhaq bi caerlar-awr,
\q1 Yagaq-euq dawqmuiq, shaqyoeq-anr ghaq bi anrlar-eu mae.
\q1
\v 31 Daef-eu jeq bif-eu maeqpar-eu dawq-anr,
\q1 Narhaq nya-eu naqbawr tsof-eu tsawrhaq-aq,
\q1 Tsawrganr anr-eu tsawrhaq naeq-aer yajawr taef-a.
\q1
\v 32 Maeqdawq tsovdawq-anr hawdzeur-eu aqgeu ghaq maqkaq,
\q1 Yawqhar yawqha hawdoer-eu jeq pyeuf-eu mae.
\q1 Aerkhawf, maeqpar-eu gar narhaq-eu tsawrhaq-aq,
\q1 Ghovshaw-eu jeq za-eu mae.
\q1
\v 33 Ya’we Miqyaer-anr guv-eu jeq-aq,
\q1 Zaqsiq tsawrganr za-eu maeqdawq tsovdawq pyeuf-awr,
\q1 Nuinanq nuiyu-euq maeqnan,
\q1 Taqhuiq taqmanr-eu jeq caw-eu mae.
\c 16
\s1 Tsawrmuiq, Tsawrdoer Beugar-eu
\q1
\v 1 Bawqtov-aq, tsawrhaq-euq nuima-anr of-eu khawf,
\q1 Maeqlar-anr aerkhof-eu jeq-aq, Ya’we Miqyaer-anr nae oe-eu mae.
\q1
\v 2 Tsawrhaqzaq-euq garma dawqtawvluf,
\q1 Yawqha-euq myavnuiv haw ngae yawshawr mae.
\q1 Aerkhawf, Ya’we Miqyaer-aq, nuima-anr savhaw-eu mae.
\q1
\v 3 Nawr mr-eu gardeuq Ya’we Miqyaer-anr a’naeq-awq,
\q1 Nawq-euq arpyar pyeufler taef-a.
\q1
\v 4 Ya’we Miqyaer, yawqjeq navluf bae ngae,
\q1 Tiqjeqpaq-euq gharduq baetaq-euq mae.
\q1 Tsawrcawv khawf, gardzaq garkawv-euq arnan-euq gharduq bae-euq mae.
\q1
\v 5 Ya’we Miqyaer, nuima-euq lafkhoer nuima huiq-eu jeq anr-eu tsawrhaq yawqghaq navluf-anr nuidav dav-awr,
\q1 Yawduq bawni darnaeq-eu jeq-anr, maqya daq-aer maqya dzeur-ir-ar.
\q1
\v 6 Ghawqshaq gaq-eu jeq hawr-eu yawtsaq yawdawr jeq-euq baqda’nae,
\q1 Yawbanq yawlaeq-euq gharduq lawrdan-awr,
\q1 Tsawrhaq tiq ghaq, Ya’we Miqyaer-anr guv-eu jeq-euq baqda’nae,
\q1 Yawcawv jeq-anr garjaw jawnya-eu mae.
\q1
\v 7 Ya’we Miqyaer, tsawrhaq tiq ghaq-euq garma-anr nuikhanrshir nar-aq,
\q1 Aqyawf-anr muir-eu deuq khawf,
\q1 Aqyawf-anr tsaqler dzoerlerni janrnaeq-eu mae.
\q1
\v 8 Maqtsaq maqdawr-eu lafkhoer pyurshuir ghawqmya’ni za-eu navmaqtser,
\q1 Tsaq-awr dawr-eu lafkhoer, pyurshuir uicuiv taef-aer za-eu-aq, muiqdzaeq-eu mae.
\q1
\v 9 Tsawrhaqzaq-euq nuima-aq,
\q1 Yawqha-euq garma-euq gharduq, bawqtov tov-eu mae.
\q1 Aerkhawf, Ya’we Miqyaer-aq,
\q1 Aqyawf-euq kuirtof ciqtsaq naeq-eu ghaq pyeuf-eu mae.
\q1
\v 10 Sanqpaq-euq maeqluq aertsaev-eu dawq ngaeq-eu mae.
\q1 Aqyawf-euq khaqmae yarkhaqdar ngae, yawbanq yawlaeq maqanr-a.
\q1
\v 11 Tsaq-eu pavyawq hawr-eu darsav-aq,
\q1 Ya’we Miqyaer-euq pyeuf-awr,
\q1 Paertanr-euq lafkhoer anr-eu darsav losiq dawqtawvluf,
\q1 Aqyawf nae mr-euq gar mae.
\q1
\v 12 Sanqpaq deuq-aq, yawcawv jeq mr-eu gar nuidav dav-eu mae.
\q1 Aqjeq mirnae aernar-aq, tsaq-awr dawr-eu jeq-euq baqda’nae, nuirmanq zifnya-eu mae.
\q1
\v 13 Sanqpaq deuq-aq, tsaq-awr dawr-eu maeqluq-anr nuikhanr shir-awr,
\q1 Yawtsaq jeq ngaeq-eu tsawrhaq-anr gaq-eu mae.
\q1
\v 14 Sanqpaq-euq nuipaer-aq, shir-eu jeq-euq ghaqzaq ghaqkhaer pyeuf-eu mae.
\q1 Aerkhawf, tsawrganr anr-eu tsawrhaq,
\q1 Nuipaer khoer-anr daeqkaq nya-eu mae.
\q1
\v 15 Sanqpaq-euq myavpyawq-anr nae,
\q1 Yawshaef byadovlef ngae, daef-eu jeq anr-awr,
\q1 Aqyawf-euq ghoer mr-eu jeq-aq, jawrla yamq-anr uqyaer bi yaerle-eu mqdmr-anr dur-eu mae.
\q1
\v 16 Shuir za-eu navmaqtser,
\q1 Zaqsiq tsawrganr za-eu arnavni muiqdzaeq-eu nga.
\q1 Pyur za-eu navmaqtser, ghovshaw nya-eu jeq za’ni tsergeuf-eu tsaq mae.
\q1
\v 17 Dawrcoeni ghae-eu tsawrhaq-euq garjawq jawqma-aq,
\q1 Yawcawv jeq-anr garjaw jaw-eu mae.
\q1 Yawqha-euq garma-anr lofpir-eu tsawrhaq-aq,
\q1 Yawqha-euq daefzir-anr hawpir-eu jeq pyeuf-eu mae.
\q1
\v 18 Nuima huiq-eu jeq-aq, cawv-ir-eu jeq-euq maeqhu canluf-awr,
\q1 Janrghae-eu nuima-aq, coq-ir-eu jeq-euq maeqhu canluf-eu mae.
\q1
\v 19 Nuima huiq-eu tsawrhaq naeq-aer yurgeuf-euq myawqganq birdzaq-eu navmaqtser,
\q1 Tsawrshaqzaq naeq-aer nuinanq nuiyu anr-awr daef-eu-aq, muiqdzaeq-eu mae.
\q1
\v 20 Tsawrganr zmq-awr Yaerdawq-anr povtser-eu tsawrhaq-aq,
\q1 Yawmuiq jeq ya povmawr-awr,
\q1 Ya’we Miqyaer-anr ghoe-eu tsawrhaq-aq, guiqlanqhuiq taef-a.
\q1
\v 21 Nuima-euq lafkhoer tsawrganr anr-eu tsawrhaq-aq,
\q1 Ghovshaw nya-eu tsawrhaq laer yabi kur-awr,
\q1 Yaler paq-aer ngaeq-eu-aq,
\q1 Aqcawq-anr bi dzawgeuf nyadzaeq lar-eu mae.
\q1
\v 22 Ghovshaw nya-eu jeq anr-eu tsawrhaq-euq gharduq,
\q1 Ghovshaw nya-eu jeq-aq, daef-eu jeq bif-eu cuq pyeuf-eu mae.
\q1 Aerkhawf, aqdzawq argan deuq-euq maeqdawq tsovdawq-aq, yawdzawq yawgan mae.
\q1
\v 23 Tsawrganr anr-eu tsawrhaq-euq nuima-aq,
\q1 Aqyawf-anr noeqdanr doe-awr bingaeq-eu mirnae,
\q1 Aqyawf-euq maeqluq-anr bi maeqnya dzaeqlar-eu mae.
\q1
\v 24 Ghawqshaq gaq-eu dawq-aq,
\q1 Byaqyav-euq lafkhoer danq-eu byaquir lof-aer dur-awr,
\q1 Nuima saflar-anr coerovni bi ghaelar-awr,
\q1 Shaqyoeq-anr jawrsar bi dovlar-eu mae.
\q1
\v 25 Tsawrhaqzaq-euq gharduq tsaq-eu gar dur-eu garma tiq kanr jav-eu mae.
\q1 Aerkhawf, arsaqsaq ngae, shir-eu gar saqler-eu garma mae.
\q1
\v 26 Myawqkhav laejae-awr mr-eu tsawrhaq-aq,
\q1 Yawqha-euq gharduq mr-eu mae.
\q1 Aqjeq mirnae aernar-aq, maef-eu khaqmae khaer-eu mirnae,
\q1 Aqyawf ya’mr-eu mae.
\q1
\v 27 Gardanr maqtsoeq-eu tsawrhaq-aq,
\q1 Yawdoer jeq duqdov laf-awr,
\q1 Aqyawf-euq maeqluq-euq khoertav,
\q1 Miqdzaq puivluf-eu gar dur-eu mae.
\q1
\v 28 Birpyawv-aer ghae-eu tsawrhaq-aq,
\q1 Iqdaeq iqcae pyaeqkhawq-awr,
\q1 Khoeqsav-eu tsawrhaq-aq, ghoercawq lavghawq-eu mae.
\q1
\v 29 Coeqler civlerni mr-eu tsawrhaq-aq,
\q1 Yawqha-euq dawqpae jawr-eu tsawrhaq-anr maershuir shuirtawv-awr,
\q1 Maqmuiq-eu garma-anr sheuqghae-eu mae.
\q1
\v 30 Myavnuiv khovtaev myawvmyawv-aer taev-eu tsawrhaq-aq,
\q1 Birpyawv-aer ghae-eu jeq tovluf-awr,
\q1 Maeqluq mrcuf-eu tsawrhaq-aq,
\q1 Yawdoer jeq mrdov laf-eu laer ghaeluf-eu mae.
\q1
\v 31 Tsaq-awr dawr-eu garma-anr povza-euq ngeur nar-aq,
\q1 Uqduq tsaerkanr yawpyur-aq,
\q1 Yawshaef khanqsaer-euq shuir uqkhov mae.
\q1
\v 32 Nuima paer-eu maqkawr-eu tsawrhaq-aq,
\q1 Ghaq khav-eu navmaqtser muiqdzaeq-awr,
\q1 Meuq tiq meuq deuvdzaq-eu navmaqtser,
\q1 Yawqha-euq nuima-anr uvlanr nya-eu-aq, muiqdzaeq-eu mae.
\q1
\v 33 Shaevtsaq tsaq-eu jeq, bawkhanr-anr shaevdav taq-euq khawf,
\q1 Yawqjeq navluf dartsaev-eu ghaq-aq, Ya’we Miqyaer mae.
\c 17
\s1 Tsawrmuiq, Tsawrdoer Beugar-eu
\q1
\v 1 Hawqbyawr lawr-awr yawbui myaq-eu lafkhoer, iqdaeq iqcae jav-eu nymr-anr jawr-eu navmaqtser,
\q1 Ciqcurni ghae-eu nymr-anr jawr-awr dzarkov dzaq-eu-aq, muiqdzaeq-eu mae.
\q1
\v 2 Tsawrganr anr-eu kuirlaf zaqkhav-aq,
\q1 Daqga-eu jeq mr-eu zaqyo-anr ya uvlanr-awr,
\q1 Maernmr deuq naeq-aer jeqbir of-eu mae.
\q1
\v 3 Pyur shawr-eu oeqlanq nae pyur shawr-awr,
\q1 Shuir shawr-eu miqdzaq tsawqbym nae shuir shawr-eu lof-aer,
\q1 Ya’we Miqyaer, tsawrhaqzaq-euq nuima-anr tsermr-eu mae.
\q1
\v 4 Yawdoer jeq mr-eu tsawrhaq-aq,
\q1 Tsawrcawv-euq maeqluq-anr narhaq-awr,
\q1 Jaqmyawf myawf-eu tsawrhaq-aq,
\q1 Coeqler-eu jeq mrmawf-eu tsawrhaq-euq maeqlar-anr yawkhav-aer narhaq-eu mae.
\q1
\v 5 Irshaqzaq-anr aqjaf jafdoer-eu tsawrhaq-aq,
\q1 Yawqha-anr bae-euq ghaq-anr hawdoer-eu jeq pyeuf-awr,
\q1 Aqcawq shaqzanq daq-eu gar laqkhaq caer-eu tsawrhaq-aq,
\q1 Dar-eu jeq-anr nae maqdzeur-ir nya-ar.
\q1
\v 6 Oeqpaq oeqma-aq, tsawrmawq-euq shuir uqkhov pyeuf-awr,
\q1 Zaqdeuq-euq khanqsaer-aq, yawqha-euq aqda mae.
\q1
\v 7 Zawr muiq-eu dawqngaeq dawqtmr-aq,
\q1 Aqdzawq argan-anr maqgeux-eu lof-aer,
\q1 Jaqmyawf myawf-eu maeqluq ngeurdzaeq,
\q1 Dzoeqda-anr tiqpawf-iq maqgeux-a.
\q1
\v 8 Lafnmf nmf-eu ghaq-euq myavnuiv-anr, lafnmf nmf-eu jeq-aq,
\q1 Poeq-eu khaqlo saer pyeuf-awr,
\q1 Khar ciqpyawr-eu paw myaqlar sanrlar-eu mae.
\q1
\v 9 Yawbanq yawlaeq-anr daeqkaq-eu tsawrhaq-aq,
\q1 Gaq-eu jeq pov-eu mae.
\q1 Aerkhawf, gardzaq ngaeqpov-eu tsawrhaq-aq,
\q1 Cawqdeuq lavghawq-eu mae.
\q1
\v 10 Aqdzawq argan-anr tiq yar laf diq-eu navmaqtser,
\q1 Ghovshaw nya-eu tsawrhaq-anr, maeqnaeq-eu dawq ngaeq-eu-aq,
\q1 Gardanr tsoeqler dzaeq-eu mae.
\q1
\v 11 Tsawrdoer-aq, puiq-eu laer taef-aer pov-eu mirnae,
\q1 Ghawqshaq maq gaqnya-eu ghaqzaq ghaqkhaer, aqyawf-anr deuvni,
\q1 Aqyawf jawr-eu gar khaerghaelef taef-a.
\q1
\v 12 Zaq binyaef-euq khaqhmr aqma-anr tanqpuq-ir-eu-aq,
\q1 Aqdzawq argan tiq ghaq, yawdzawq yawgan jeq mrmr-aer jawr-eu gar tanqpuq-ir-eu navmaqtser ghaqdzaeq-eu mae.
\q1
\v 13 Yawmuiq jeq-anr, yawdoer jeq khar janrkhof naeq-eu tsawrhaq-aq,
\q1 Aqyawf-euq nymr-anr nae yawdoer jeq byov-ir-eu maqbaw-ar.
\q1
\v 14 Iqdaeq iqcae ardanq bae-eu-aq, irtsanr tanqpav-eu gar dur-eu mirnae,
\q1 Dawqpyaer pyaer-eu ardanq maqbae lar-euq minav-aer lavnaq-eu tsaq mae.
\q1
\v 15 Tsawrcawv deuq-anr mrshawr naeq-awr,
\q1 Tsaq-awr dawr-eu deuq-anr darnaeq-eu,
\q1 Heu nyiq jeqluf mr-eu tsawrhaq-anr,
\q1 Ya’we Miqyaer nuidav dav-eu mae.
\q1
\v 16 Aqdzawq argan tiq ghaq, aqyawf-euq aqlaf-euq lafkhoer,
\q1 Zaqsiq tsawrganr-euq arpoeq bif-eu jeq anr-eu khawf,
\q1 Geufmawf-eu nuima maqanr nar-aq,
\q1 Aqjeq gardanr tsoeq-eu la?
\q1
\v 17 Cawq-aq, yawqjawr navluf gaq-awr,
\q1 Maernmr-aq, shaqzanq cawpi-eu gharduq daefle-euq mae.
\q1
\v 18 Ghovshaw nya-eu jeq maqanr-eu tsawrhaq-aq,
\q1 Lafma daeq-awr dawqpae jawr-eu tsawrhaq-euq maeqshi kamq-eu mae.
\q1
\v 19 Yawbanq yawlaeq jeq-anr gaq-eu tsawrhaq-aq,
\q1 Iqdaeq iqcae-anr gaq-awr,
\q1 Yawqha-euq lanrkhaeq ciqgor-eu ghaq-aq,
\q1 Cawv-ir-eu jeq povluf-eu mae.
\q1
\v 20 Jaqmyawf maershuir nuima anr-eu tsawrhaq-aq,
\q1 Yawmuiq jeq maq povmawr nya-aer,
\q1 Maeqlar birpyawv-aer tsof-eu tsawrhaq-aq,
\q1 Yawdoer jeq-euq lafkhoer ya ga’anrghae taef-a.
\q1
\v 21 Aqdzawq argan gan-eu zaq jawr-eu tsawrhaq-aq, nuima yacawv-awr,
\q1 Dawrga-euq aqda-aq, laqkhaq maqya caerhaw-ar.
\q1
\v 22 Nuima laqkhaq caer-eu jeq-aq, javghaq lof-aer muiq-eu mae.
\q1 Aerkhawf, nuima saflar pav-ir-euq nar-aq, shaqyoeq gui-ir-eu mae.
\q1
\v 23 Tsawrcawv-aq, barzaf-anr lafnmf nmflar-eu gar yur-awr,
\q1 Dawr-awr tsaq-eu garma-anr yurpyawv-eu mae.
\q1
\v 24 Ghovshaw nya-eu jeq anr-eu tsawrhaq-euq maeqshi,
\q1 Zaqsiq tsawrganr jav-eu mae.
\q1 Aerkhawf, aqdzawq argan-euq myavnuiv-aq,
\q1 Mqdzer mirdzer-anr haw-eu mae.
\q1
\v 25 Aqdzawq argan gan-eu zaqyo jawr-eu aqda-aq, nuima yacawv-awr,
\q1 Aqyawf-anr baw-euq aqma-aq, nuima ya’nar-eu mae.
\q1
\v 26 Tsaq-awr dawr-eu tsawrhaq-anr guirof tif-eu-aq maqmuiq-a.
\q1 Khoerlof-aer durni, dzoeqda deuq dawrcoeni ghae-eu baqda’nae,
\q1 Aqyawf maf-anr diq-eu khawf maqmuiq-a.
\q1
\v 27 Siqnya-eu tsawrganr anr-eu tsawrhaq-aq,
\q1 Dawq kharngeur-eu maqngaeq-aer,
\q1 Ghovshaw nya-eu tsawrhaq-aq, saflar sarlaevni jav-eu mae.
\q1
\v 28 Aqdzawq argan pyeuf-eu khawf, ciqcurni jawrnya nar-aq,
\q1 Tsawrganr anr-eu laer sawx-awr,
\q1 Maeqluq piqtaeq-awr jawrnya nar-aq,
\q1 Ghovshaw nya-eu tsawrhaq laer sawx-eu mae.
\c 18
\s1 Tsawrmuiq, Tsawrdoer Beugar-eu
\q1
\v 1 Yawqha taef-aer yawceuv ceuv-aer jawr-eu tsawrhaq-aq,
\q1 Yawqha-euq yawmawf ya’mrni pov-awr,
\q1 Tsawrganr-euq lafkhoer dartsaev-euq yawqjeq navluf-anr caeler-eu mae.
\q1
\v 2 Aqdzawq argan-aq, ghovshaw nya-eu jeq-anr laqkhaq maqcaer-a.
\q1 Aerkhawf, yawqha-euq nuima bimawr-eu gar taef-aer laqkhaq caer-eu mae.
\q1
\v 3 Yawcawv jeq oe ngae, hawdoer-eu jeq khawf oe-awr,
\q1 Daqga-eu jeq naeq-aer bi shafdawr-ir-eu jeq oe-eu mae.
\q1
\v 4 Tsawrhaq-euq khaqmae-anr nae dovle-euq dawq-aq,
\q1 Ircuf tmqnaf-anr dur-awr,
\q1 Zaqsiq tsawrganr-euq cuq-aq,
\q1 Yoerluf-eu ircuf lawrgawv-anr dur-eu mae.
\q1
\v 5 Zaqhuiq zaqnyir tser-awr tsawrcawv paw pyawq-eu-aq maqmuiq-a.
\q1 Tsaq-awr dawr-eu tsawrhaq-anr gheucoqni dar-eu khawf maqmuiq-a.
\q1
\v 6 Aqdzawq argan-euq maeqluq-aq,
\q1 Iqdaeq iqcae bi dovlar-awr,
\q1 Aqyawf-euq khaqmae-aq,
\q1 Darcuir nae bidiq-eu laer kur-eu mae.
\q1
\v 7 Aqdzawq argan-aq, yawqha-euq khaqmae nae yabi lavcawv-awr,
\q1 Aqyawf-euq maeqluq-aq, yawqha-euq nuima saflar-anr, khmrpaf-eu lanrju pyeuf-eu mae.
\q1
\v 8 Dawqsav savkhoeq-eu tsawrhaq-euq dawq-aq,
\q1 Dzarkuir dzarmyaer-anr dur-awr,
\q1 Dawq khoerdeuq uqmav-euq lafkhoer nyif-ir-eu mae.
\q1
\v 9 Yawqha ya’mr-eu jeq maq mrnanr-eu tsawrhaq-aq,
\q1 Lavcawv-eu tsawrhaq naeq-aer maernmr pyeuf-eu mae.
\q1
\v 10 Ya’we Miqyaer-euq tsawrmyanr-aq,
\q1 Zifdanni ghae-eu lofpir-eu nymrgor pyeuf-awr,
\q1 Tsaq-awr dawr-eu tsawrhaq deuq caevzafler ngae,
\q1 Yabuq-ir-eu mae.
\q1
\v 11 Smrmuiq aqda-euq pyurshuir myawqganq-aq,
\q1 Yawqha-euq gharduq zifdanni ghae-eu meuq-anr dur-awr,
\q1 Gorca’ni ghae-eu meuqlanr-anr dur-eu ma laer noeq-eu mae.
\q1
\v 12 Nuima huiq-eu tsawrhaq-euq maeqnan,
\q1 Lavcawv-eu jeq tae-awr,
\q1 Nuinanq nuiyu-euq maeqnan,
\q1 Taqhuiq taqmanr-eu jeq caw-eu mae.
\q1
\v 13 Garkawv maqgaq-euq minav-aer aerkhof-eu tsawrhaq-aq,
\q1 Daqgalar paq-aer ghae-eu, aqdzawq argan-anr dur-eu mae.
\q1
\v 14 Tsawrhaq-euq saflar-aq, nargawr-anr daqcoer-eu mae.
\q1 Aerkhawf, nuima saflar pav-ir-euq nar-aq,
\q1 Aqsur ghaq kamqcoer nmr-mq?
\q1
\v 15 Ghovshaw nya-eu tsawrhaq-euq nuima-aq,
\q1 Siqnya-eu tsawrganr za-awr,
\q1 Tsawrganr anr-eu tsawrhaq-euq naqbawr-aq,
\q1 Siqnya-eu tsawrganr-anr pov-eu mae.
\q1
\v 16 Lafnmf nmf-eu jeq-aq, lafnmf nmf-eu ghaq-anr garma pannaeq-awr,
\q1 Yawhuiq yawmanr tsawrhaq-euq maeqshi, sheuqghaelef nya-eu mae.
\q1
\v 17 Yawqha-euq dawqpae jawr-eu tsawrhaq lar-awr nae maq tsermr haw-euq khoerkeuv ni-aq,
\q1 Yawbae yawqha-euq garkawv aerdov-euq khoerghaq, tsaq-eu gar dur-eu mae.
\q1
\v 18 Shaevtsaq tsaq-eu jeq-aq, iqdaeq iqcae-anr lavbyov-awr,
\q1 Ghaq khav-eu tsawrhaq deuq-euq yawkaq jav-eu garkawv,
\q1 Lavtsaqgeuf nya-eu mae.
\q1
\v 19 Maernmr tiq ghaq tov-ir-euq gar,
\q1 Nuima bi muiqkhof lar-eu-aq,
\q1 Zifdanni ghae-eu meuq-anr,
\q1 Deuvdzaq-eu navmaqtser shaq-awr,
\q1 Maernmr yawkaq caedzaq-eu jeq-aq,
\q1 Sanqpaq-euq nymr-euq larghov ghovkaf-anr dur-eu mae.
\q1
\v 20 Tsawrhaq tiq ghaq, yawqha-euq khaqmae-euq arsiq-euq baqda’nae uqmav byan-awr,
\q1 Yawqha-euq maeqluq-anr nae zalar-euq jeq-euq baqda’nae daev taef-a.
\q1
\v 21 Maeqlar-aq, toeqshir toeqdaef-eu baoq anr-eu mae.
\q1 Maeqlar-euq baoq-anr gaq-eu tsawrhaq-aq,
\q1 Baoq khoer-euq arsiq yadzaq-eu mae.
\q1
\v 22 Miqzaq povmawr-euq tsawrhaq-aq,
\q1 Yawmuiq jeq povmawr-awr,
\q1 Ya’we Miqyaer ghoer mr-eu jeq za-euq mae.
\q1
\v 23 Irshaqzaq dawqnanq zmq-awr shar-eu khawf,
\q1 Smrmuiqzaq dawqkhav ngaeq-awr aerkhof-eu mae.
\q1
\v 24 Tsawrhaq tiq ghaq, cawq ghawqmya’ni jawr-eu khawf, cawv-ir nya-eu mae.
\q1 Aerkhawf, maernmr navmaqtser dawqpae taeqni jawr-eu cawq jawr-eu mae.
\c 19
\s1 Daefzir-euq Mrjeq Cankawv
\q1
\v 1 Dawrcoeni daef-eu irshaqzaq-aq,
\q1 Aqdzawq argan gan-awr dawq birpyawv-aer ngaeq-eu tsawrhaq navmaqtser, muiqdzaeq-eu mae.
\q1
\v 2 Siqnya-eu tsawrganr maqanr-eu nuima saflar-aq maqmuiq-a.
\q1 Aqkuir kuirtof ciqkawr-euq khawf, iqbax mrnya-eu mae.
\q1
\v 3 Yawqha-euq yawdzawq yawgan-euq baqda’nae,
\q1 Yawqha-euq garma nanrpov-aer pyeuflar ngae,
\q1 Aqyawf, Ya’we Miqyaer-anr nuima paer-eu mae.
\q1
\v 4 Smrmuiqzaq-aq, cawq myaqlar-eu mae.
\q1 Aerkhawf, irshaqzaq-aq, yawghoer ma laer aer-eu cawq khawf ghawq-ir-eu mae.
\q1
\v 5 Maqtsaq maqdawr-eu tsawrkaq-aq, dar-eu gar maqya daq-aer maqdzeur-ir nya-ar.
\q1 Jaqmyawf myawf-eu tsawrhaq khawf, maq caevdzeur nya-ar.
\q1
\v 6 Tsawrhaq ghawqmya’ni, tsawrhuiq tsawrma-anr ya yur-awr,
\q1 Lafsawq bif-eu tsawrhaq-anr, yawqghaq navluf cawq cawqmawf-eu mae.
\q1
\v 7 Irshaqzaq-anr aqyawf-euq maernmr dawqtawvluf khawf, byae-eu ngeur nar-aq,
\q1 Aqyawf-euq cawqdeuq ngeurdzaeq, armanni kaq-eu gar caevbyov-eu paq nga?
\q1 Aqyawf tanqshar-eu dawq, ngaeqngaeq-aer cantae-eu khawf,
\q1 Aqyawfmaf, aqyawf-anr myavhaw maq cawqnaeq-a.
\q1
\v 8 Zaqsiq tsawrganr pov-eu tsawrhaq-aq,
\q1 Yawqha-euq nuima saflar-anr gaq-awr,
\q1 Ghovshaw nya-eu jeq-anr mrcaw-eu tsawrhaq-aq,
\q1 Yawmuiq jeq ya povmawr taef-a.
\q1
\v 9 Maqtsaq maqdawr-eu tsawrkaq-aq, dar-eu gar maqya daq-aer maqdzeur-ir nya-ar.
\q1 Jaqmyawf myawf-eu tsawrhaq khawf yacawv-ir taef-a.
\q1
\v 10 Aqdzawq argan, daefdzaq-eu tsawrhaq lof-aer daef-eu maqgeux-eu ngeur nar-aq;
\q1 Zaqkhav, dzoeqda deuq-euq khoertav uvlanr-eu ngeurdzaeq maqtsaq-a.
\q1
\v 11 Noeqdanr doe-eu tsawrhaq-aq,
\q1 Nuima paerlar-eu maqkawr-aer,
\q1 Aqcawq-euq yawbanq yawlaeq hawdzeur nya-eu khoer-aq,
\q1 Aqyawf-euq khanqsaer mae.
\q1
\v 12 Sanqpaq nuima paerlar nar-aq,
\q1 Joeqluf-eu arlaqjaqshir-anr dur-eu mae.
\q1 Aerkhawf, aqyawf-euq ghoer mr-eu jeq-aq,
\q1 Yarmof-euq khoertav gadav le-euq ceuq-anr dur-eu mae.
\q1
\v 13 Aqdzawq argan gan-eu zaqyo-aq,
\q1 Yawqha-euq aqda-anr lavcawv-awr,
\q1 Caecawq shar-eu zaqmiqzaq-aq,
\q1 Maq tsirlerni ircuf irdzav dzav-eu gar dur-eu mae.
\q1
\v 14 Pyurshuir myawqganq hawr-eu nymr-aq,
\q1 Aqda-euq jeqbir mae.
\q1 Aerkhawf, noeqdanr doe-eu zaqmiqzaq-aq,
\q1 Ya’we Miqyaer-anr nae oe-euq mae.
\q1
\v 15 Yawdoer doer-eu tsawrhaq-aq, yufdaev-eu maqbaw-aer,
\q1 Nymrgawq gawq-eu tsawrhaq-aq, ya’maef taef-a.
\q1
\v 16 Zanrdawq khofdawq-anr daefcaw-eu tsawrhaq-aq,
\q1 Yawqha-euq daefzir-anr hawpirnya taef-a.
\q1 Aerkhawf, yawqha-euq garma-anr hawdoer-eu tsawrhaq-aq, yashir taef-a.
\q1
\v 17 Irshaqzaq-anr ghawqshaq gaq-eu tsawrhaq-aq,
\q1 Ya’we Miqyaer-anr ngaqnaeq-eu jeq pyeuf-eu mae.
\q1 Aqyawf nae mr-euq jeq-anr,
\q1 Ya’we Miqyaer tsoeqkhofnaeq taef-a.
\q1
\v 18 Noeqtmq-eu jeq jav ngae,
\q1 Yawqha-euq zaq-anr maeqpar tsovpar-awq.
\q1 Zaq cawv-ir paq-aer nawq-euq nuima ghaqbaf taqbaf.
\q1
\v 19 Nuima yawkhav-aer paercoer-eu tsawrhaq-aq,
\q1 Khaeq-awr khav-eu gar yadaq taef-a.
\q1 Nawr, aqyawf-anr cawba le laer nar-aq,
\q1 Tiqpov sair tiqpov ya cawba naeq-eu mae.
\q1
\v 20 Maeqbawq-anr narhaq-awr,
\q1 Maeqdawq tsovdawq-anr hageuf-awq.
\q1 Khoerlof-aer nar-aq, aqkar tiqnan nawr tsawrganr anrlar taef-a.
\q1
\v 21 Tsawrhaqzaq-euq nuima-euq lafkhoer.
\q1 Bawqtov ghawqmya’ni anr-eu law-awr khawf,
\q1 Ya’we Miqyaer-euq maeqbawq taef-aer zifnya-eu mae.
\q1
\v 22 Ghawqshaq gaq-eu jeq-aq,
\q1 Tsawrhaqzaq tiq ghaq-euq lafkhoer nae,
\q1 Aqcawq geufmawf dzaeqdzaeq-eu jeq pyeuf-eu mae.
\q1 Irshaqzaq pyeuf-eu-aq,
\q1 Jaqmyawf myawf-eu tsawrhaq pyeuf-eu navmaqtser muiqdzaeq-eu mae.
\q1
\v 23 Ya’we Miqyaer-anr guv-eu jeq-aq,
\q1 Daef-eu jeq-anr sheuqghae lef-awr,
\q1 Yawdoer jeq maqya mawr-aer,
\q1 Nuima tmqjawvni yadaef taef-a.
\q1
\v 24 Nymrgawq yawdoer tsawrhaq-aq,
\q1 Yawqha-euq aqlaf, hawqghawv-anr cawqanr-euq gar nae,
\q1 Yawqha-euq khaqmae-anr dawvluv-eu aqlaf maq cawqkhof nanr-a.
\q1
\v 25 Aqjaf jaf-eu tsawrhaq-anr diq-awq,
\q1 Maqdzaw-euq zaq yanrnyalar taef-a.
\q1 Ghovshaw nya-eu tsawrhaq-anr maeqpar-awq,
\q1 Aqyawf siqnya-eu tsawrganr-anr tserpav birpav nyalar taef-a.
\q1
\v 26 Yawqha-euq aqda-anr yaeqbawq-aer ghaenaeq-awr,
\q1 Aqma-anr taedzae-eu zaqyo-aq,
\q1 Shafdawr paq-aer ghae-eu jeq mr-awr,
\q1 Daqga-eu jeq bi keuvle-eu mae.
\q1
\v 27 Ngaq-euq zaqyo-or!
\q1 Maeqdawq tsovdawq-anr maq narhaqni byaer nar-aq,
\q1 Nawr siqnya-eu tsawrganr-euq dawq-anr nae,
\q1 Garbanq banq-ir taef-a.
\q1
\v 28 Doertsaev taq-euq tsawrkaq-aq,
\q1 Dawr-awr tsaq-eu jeq-anr aqjaf jaf-awr,
\q1 Tsawrcawv-euq khaqmae-aq, yawlaeq yawca myeufanr-eu mae.
\q1
\v 29 Aqjaf jaf-eu tsawrhaq-anr,
\q1 Yarkhaq dar-eu laer laeqhmq taq-awr,
\q1 Aqdzawq argan deuq-euq narkhan,
\q1 Diq-eu laer laeqhmq taq-euq mae.
\c 20
\s1 Daefzir-euq Mrjeq Cankawv
\q1
\v 1 Jirbaq-aq, aqjaf bi dovlar-awr,
\q1 Dawryaef-eu jeq-aq, ngaeqdzaq-eu jeq bi dovlar-eu mae.
\q1 Tsawrganr maqanr-eu tsawrhaq-aq,
\q1 Jirbaq nae bi sheuqbanq ghae-eu mae.
\q1
\v 2 Sanqpaq nuima paerlar nar-aq,
\q1 Joeqluf-eu arlaqjaqshir-anr dur-eu mae.
\q1 Aqyawf-anr nuima khar lavpaer-eu tsawrhaq-aq,
\q1 Yawqha-euq daefzir-anr yawqha iqbax mr-eu mae.
\q1
\v 3 Iqdaeq iqcae-anr maqbi keuvlerni,
\q1 Lavnaq nya-eu tsawrhaq-aq, taqhuiq-eu jeq za taef-a.
\q1 Aerkhawf, aqdzawq argan aqgeu ghaq maqkaq,
\q1 Caedanqbae nya-eu mae.
\q1
\v 4 Nymrgawq yawdoer-aq, tsaeqyamq-anr maqtsaeq-aer,
\q1 Yaeqyamq-anr tiqjeq-iq dzaq-eu maqjav-aer,
\q1 Sharshar-aer yashaq-eu mae.
\q1
\v 5 Tsawrhaq-euq nuima-euq lafkhoer anr-eu maeqbawq,
\q1 Ircuf tmqnaf-anr dur-eu khawf,
\q1 Ghovshaw nya-eu tsawrhaq gheudovlaf nya-eu mae.
\q1
\v 6 Tsawrhaq myaqni-aq, yawqha yawmuiq ma laer taef-aer aer-eu mae.
\q1 Aerkhawf, sarjax zif-eu tsawrhaq-anr aqsur ghaq povmawr nya-eu?
\q1
\v 7 Dawrcoeni daef-eu tsaq-awr dawr-eu tsawrhaq-aq,
\q1 Aqyawf-euq maeqnan jawryaf-eu zaqdeuq-anr,
\q1 Guiqlanq pyeuf-eu mae.
\q1
\v 8 Yarkhaq dar-eu nuirmanq-euq khoertav nuir-eu sanqpaq,
\q1 Aqyawf-euq myavnuiv nae yawdoer jeq dawqtawv luf-anr taebyav jir-eu mae.
\q1
\v 9 “Ngar, ngaq-euq nuima lavshawr jir-euq ma.
\q1 Ngar-aq, iqbax maqanrni shawrjaevni ghae-eu ma” laer aqsur ghaq aernya nmr-mq?
\q1
\v 10 Maqbyan-eu darsav losiq hawr-eu maqtsaq-eu kuqpaeq heu nyiq jeq luf-anr,
\q1 Ya’we Miqyaer nuidav dav-eu mae.
\q1
\v 11 Zaq pyeuf-eu law-awr khawf, aqyawf aqjox-aer ghae-eu nga laer,
\q1 Mrdov shardov laf-eu gar nae siqlar-eu mae.
\q1 Aqyawf mr-eu jeq shawr-awr tsaq nga laq laer siqlar-eu mae.
\q1
\v 12 Gaqnya-eu naqbawr hawr-eu mawrnya-eu myavnuiv,
\q1 Heu nyiq jeq luf, Ya’we Miqyaer nae bae-euq mae.
\q1
\v 13 Yuf-eu gar taqgaq, irshaq shaq-ir-eu baw-mr.
\q1 Myavnuiv mrbyae-awq, nawr tiqdaev dzaq-eu jeq javlar taef-a.
\q1
\v 14 Zeur-eu tsawrhaq gur-eu, “Doer-eu laer-aq, doer-eu laer-aq.”
\q1 Aerkhawf, zeurza-awr irdzeur-euq nar-aq, khanqsaer jaev-eu mae.
\q1
\v 15 Shuir khawf jav-awr, khaqlo saer khawf ghawqmya’ni jav-eu mae.
\q1 Aerkhawf, siqnya-eu tsawrganr anr-eu maeqluq-aq,
\q1 Poeq-eu saer pyeuf-eu mae.
\q1
\v 16 Boermiq siqkhaq-anr kamqnaeq-eu tsawrhaq-euq maeqtsoeq yurtaq-awr,
\q1 Maqsiq maqsux-eu tsawrhaq-anr,
\q1 Kamqnaeq-eu tsawrhaq-euq kamq-eu myawqganq lof-aer nyaeftaeq taq-awq.
\q1
\v 17 Maershuir shuirza-euq dzaqdzaq dawrdawr-aq,
\q1 Coerovni ghae-eu mae.
\q1 Aerkhawf, arsaq saqlar ngae-aq,
\q1 Aqyawf-euq khaqmae kharshuif khaqlo byan taef-a.
\q1
\v 18 Maeqbawq-euq baqda’nae bawqtov dovlar-eu mae.
\q1 Maeqbawq yawmuiq za-awr nae taef-aer guirdeuv deuv-awq.
\q1
\v 19 Dawqdoer jaja-aer can-eu tsawrhaq-aq,
\q1 Zaftaq-euq jeq jakhawq-eu mae.
\q1 Khoermirnae, yawqha-euq maeqluq nae,
\q1 Japoeq-eu janrgeuf-eu tsawrhaq-anr cawq taqcawq.
\q1
\v 20 Yawqha-euq aqma aqda-anr yaqkhaer yaq-eu tsawrhaq-aq,
\q1 Zanrtsuini ghae-eu yamq-anr, aqyawf-euq tsirkhmq miv-ir taef-a.
\q1
\v 21 Ardanqbae ngae, yaw’awq-aer za-euq jeqbir-aq,
\q1 Arsaq saqlar ngae, guiqlanq maqpyeuf-a.
\q1
\v 22 Heulof-aer taqaer, “Ngar yawdoer jeq-anr lafpov povkhof ma.”
\q1 Ya’we Miqyaer-anr dawq-awq,
\q1 Aqyawf, nawq-anr bibuq-ir taef-a.
\q1
\v 23 Ya’we Miqyaer, maqbyan-eu darsav losiq-anr nuidav dav-eu mae.
\q1 Maqtsaq-eu pavyawq khawf maqmuiq-a.
\q1
\v 24 Tsawrhaqzaq kuirtof kharciq-eu,
\q1 Ya’we Miqyaer navni jav-eu mae.
\q1 Khoerlof-aer ngeur nar-aq,
\q1 Tsawrhaqzaq, yawha-euq garma ghovshaw nya-eu aqsur ghaq jawr-eu la?
\q1
\v 25 Arsaq saqlar ngae, maqkamq lawnmr-aq, ghaq mir-a laer noeqlar paq-aer,
\q1 Yawshawr jeq lof-aer lawrnaeq ma laer yawkawr-aer aer-eu-aq,
\q1 Yawqhar yawqha lanrju khmr-eu jeq pyeuf-eu mae.
\q1
\v 26 Tsawrganr byan-eu sanqpaq-aq,
\q1 Tsawrcawv-anr zardzae-awr,
\q1 Aqyawf maf-anr lolaeq-euq arbeuv nae laeqnaeq taef-a.
\q1
\v 27 Tsawrhaqzaq-euq saflar-aq,
\q1 Ya’we Miqyaer-euq tsirkhmq pyeuf-awr,
\q1 Tsawrhaq-euq lafkhoer kharanr-eu jeq-anr povtser haw-eu mae.
\q1
\v 28 Ghawqshaq gaq-eu jeq hawr-eu,
\q1 Yawtsaq yawdawr jeq, sanqpaq-anr hawpir-awr,
\q1 Ghawqshaq gaq-eu jeq-euq baqda’nae,
\q1 Aqyawf-euq nuirmanq zifnya-eu mae.
\q1
\v 29 Zaqguq deuq-euq ghaq-aq,
\q1 Aqyawf maf-euq khanqsaer mae.
\q1 Tsawrmawq deuq-euq uqpyur-aq,
\q1 Aqyawf maf-euq jaqlaq mae.
\q1
\v 30 Diq-awr nae narler-euq khoer-aq,
\q1 Yawdoer jeq-anr tsiqshawr-awr,
\q1 Juifnaeq-euq baqda’nae,
\q1 Lafkhoer paw anr-eu jeq shawrlar-eu mae.
\c 21
\s1 Daefzir-euq Mrjeq Cankawv
\q1
\v 1 Sanqpaq-euq nuima-aq,
\q1 Ya’we Miqyaer-euq aqlaf-euq lafkhoer,
\q1 Yoerluf-eu ircuf lawrgawv-anr dur-awr,
\q1 Ya’we Miqyaer khar yurpyawr mawf-eu paw ir-eu mae.
\q1
\v 2 Tsawrhaqzaq-euq garma dawqtawvluf,
\q1 Yawqha-euq myavnuiv-euq gharduq yawtsaq mae.
\q1 Aerkhawf, Ya’we Miqyaer-aq, nuima-anr savhaw-eu mae.
\q1
\v 3 Ya’we Miqyaer-aq, lawr-eu jeq-anr navmaqtser,
\q1 Tsaq-awr dawr-eu jeq hawr-eu dawr-awr tsaq-eu jeq mr-eu gar nuikhanr shirdzaeq-eu mae.
\q1
\v 4 Nuima huiq-awr janrghae-eu myavnuiv,
\q1 Hawr-eu tsawrcawv-euq tsirkhmq-aq, iqbax mae.
\q1
\v 5 Yawbym bym-eu tsawrhaq-euq bawqtov-aq,
\q1 Yawduq bawni jeuqle ovle-eu mae.
\q1 Aerkhawf, taeqtsar khartsar-eu tsawrhaq-aq,
\q1 Yawduq bawni irshaq yashaq-ir taef-a.
\q1
\v 6 Jaqmyawf myawf-eu maeqlar nae,
\q1 Za-euq pyurshuir myawqganq-aq,
\q1 Tiqkhaeq larkhaeq-euq lafkhoer,
\q1 Byov-ir nya-eu ircuf-euq safkhoeq lof-aer dur-awr,
\q1 Shir-eu jeq-anr pov-eu mae.
\q1
\v 7 Aqyawfmaf, dawr-awr tsaq-eu jeq,
\q1 Tiqjox-aer ghaenae-iq maqmr-eu mirnae,
\q1 Tsawrcawv-euq coeqler civler-eu jeq,
\q1 Aqyawf maf-anr lavcawv taef-a.
\q1
\v 8 Yawlaeq tsawrhaq-euq garma-aq,
\q1 Birpyawv-aer ghae-eu mae.
\q1 Aerkhawf, yawshawr tsawrhaq mr-eu jeq-aq yawtsaq mae.
\q1
\v 9 Caecawq shar-eu zaqmiq aqbur naeq-aer,
\q1 Irkanr-euq lafkhoer jawr-eu navmaqtser,
\q1 Nymrmq-euq lafcoer-anr davjawr ler-eu-aq, ghaqdzaeq-eu mae.
\q1
\v 10 Tsawrcawv-euq nuima saflar-aq, yawdoer jeq geufmawf-awr,
\q1 Dawqpae jawr-eu tsawrhaq, aqyawf-euq myavnuiv-euq lafkhoer,
\q1 Ghoer mr-eu jeq maqya mawr-a.
\q1
\v 11 Aqjaf jaf-eu tsawrhaq-anr khaeqnaeq ngae,
\q1 Maqdzaw-euq zaq-anr bi ganrlar-eu mae.
\q1 Aerkhawf, tsawrganr anr-eu tsawrhaq-anr maeqnaeq tsovnaeq ngae,
\q1 Siqnya-eu tsawrganr za-eu mae.
\q1
\v 12 Tsaq-awr dawr-eu Miqyaer-aq,
\q1 Tsawrganr zmq-awr tsawrcawv-euq nymrkhanq-euq lafkhoer,
\q1 Pyeufluf-eu jeq sharsawx-awr,
\q1 Aqyawf maf-euq yawdoer yawcawv-euq baqda’nae daeqcoqnaeq taef-a.
\q1
\v 13 Irshaqzaq-euq gurdawq-anr naqbawr daeqkaq-eu tsawrhaq-aq,
\q1 Aqyawf gur ngae, aqcawq-anr maq gaqler-ar.
\q1
\v 14 Yawzaf zaf-aer lafsawq bif-eu-aq,
\q1 Nuipaer bishuf-ir nya-awr,
\q1 Narkhan paw lafnmf nmf-eu jeq-aq,
\q1 Nuima yawkhav-aer paer-eu jeq bishuf-ir nya-eu mae.
\q1
\v 15 Tsaq-awr dawr-eu tsawrhaq-aq,
\q1 Dawr-awr tsaq-eu jeq mr-eu gar laqkhaq caer-eu mae.
\q1 Aerkhawf, yawlaeq yawca jeq mr-eu deuq-euq khoertav,
\q1 Cawv-ir-eu jeq keuvle taef-a.
\q1
\v 16 Ghovshaw nya-eu jeq-euq garma-anr nae,
\q1 Canbyov ghae-euq tsawrhaq-aq,
\q1 Shir-euq deuq uiqler duq-anr ya’naq-ir taef-a.
\q1
\v 17 Caergha-eu gar gaq-eu tsawrhaq-aq,
\q1 Irshaq shaq-ir-awr,
\q1 Jirbaq hawr-eu tsir-anr gaq-eu tsawrhaq-aq,
\q1 Smrmuiq maq muiqlar nya-a.
\q1
\v 18 Tsawrcawv-aq, tsaq-awr dawr-eu tsawrhaq-anr,
\q1 Kakhof-eu arpoeq pyeuf-awr,
\q1 Yawbanq yawlaeq mr-eu tsawrhaq-aq,
\q1 Dawrcoeni ghae-eu tsawrhaq-anr,
\q1 Kakhof-eu arpoeq yapyeuf taef-a.
\q1
\v 19 Nuima paercoer-awr cae-eu taef-aer pyawq-eu zaqmiq aqbur naeq-aer jawr-eu navmaqtser,
\q1 Bawrtsanq bawrdanr-anr jawr-eu-aq, muiqdzaeq-eu mae.
\q1
\v 20 Tsawrganr anr-eu tsawrhaq-euq jawrduq-anr,
\q1 Yaler paq-aer ghae-eu myawqganq hawr-eu tsir jav-eu mae.
\q1 Aerkhawf, aqdzawq argan-aq, dzaqbyov jir-eu mae.
\q1
\v 21 Tsaq-awr dawr-eu jeq hawr-eu,
\q1 Ghawqshaq gaq-eu jeq-anr cantae-eu tsawrhaq-aq,
\q1 Daef-eu jeq, tsaq-awr dawr-eu jeq hawr-eu khanqsaer ya’mawr taef-a.
\q1
\v 22 Tsawrganr anr-eu tsawrhaq-aq,
\q1 Ghaq khav-eu tsawrhaq-euq meuq-anr davur lef-awr,
\q1 Aqyawf maf-euq ghoeduq pyeuf-eu lofpir duq-anr deuvbyav taef-a.
\q1
\v 23 Yawqha-euq khaqmae hawr-eu,
\q1 Maeqlar-anr hawpir nya-eu tsawrhaq-aq,
\q1 Yawqha-euq nuima saflar-anr hawpir-awr,
\q1 Shaqzanq-anr nae bidzeur-ir nya taef-a.
\q1
\v 24 Nuima huiq-awr janrghae-eu tsawrhaq-euq tsawrmyanr-aq,
\q1 “Aqjaf jaf-eu ghaq” laer mae.
\q1 Aqyawf, nuima huiq-eu lafkhoer,
\q1 Janrghae-eu jeq mrdov laf-eu mae.
\q1
\v 25 Nymrgawq yawdoer tsawrhaq-aq,
\q1 Yawqha geufmawf-eu jeq nae yabi saef taef-a.
\q1 Aqjeq mirnae aernar-aq,
\q1 Aqyawf, yawqha-euq aqlaf nae,
\q1 Tiqjox-aer ghaenae-iq maq mrmawf-a.
\q1
\v 26 Nan’ga-i aqyawf geufmawf-eu yawlof maqbaw-a.
\q1 Aerkhawf, tsaq-awr dawr-eu tsawrhaq-aq,
\q1 Tsawrtsir maqtsirni bifdov ghae-eu mae.
\q1
\v 27 Tsawrcawv nae lawr-euq jeq-aq,
\q1 Nuidav davlar paq-aer ghae-eu jeq pyeuf-awr,
\q1 Nuima doer-eu lafkhoer dirdaq-aer yurlaf-euq jeq ngeurdzaeq,
\q1 Arnavni byaelar paq-aer ghae-eu nga.
\q1
\v 28 Maqtsaq maqdawr-eu tsawrkaq-aq, yacawv-ir taef-a.
\q1 Aerkhawf, aqyawf-anr narhaq-eu tsawrhaq-aq,
\q1 Ngaeqsaq-eu maqbaw-ar.
\q1
\v 29 Tsawrcawv-aq, yawqha-euq narkhawr lavghanr-eu mae.
\q1 Aerkhawf, dawrcoerni ghae-eu tsawrhaq-aq,
\q1 Yawqha-euq garma lavzif-eu mae.
\q1
\v 30 Ya’we Miqyaer-anr lavtsoeq nya-eu, zaqsiq tsawrganr,
\q1 Ghovshaw nya-eu jeq hawr-eu maeqbawq maqjav-a.
\q1
\v 31 Guirdeuv deuv-eu arnan-euq gharduq,
\q1 Manqdeuq laeqhmqtaq nya-eu mae.
\q1 Aerkhawf, bi ghaqler-eu ghaq-aq, Ya’we Miqyaer mae.
\c 22
\s1 Daefzir-euq Mrjeq Cankawv
\q1
\v 1 Smrmuiq zawr muiq-eu jeq-anr navmaqtser,
\q1 Tsawrmyanr muiq-eu jeq-anr tsergeuf-awr,
\q1 Pyur hawr-eu shuir-anr navmaqtser,
\q1 Ghoer mr-eu jeq-anr noeqpoeq-awq.
\q1
\v 2 Tiqkawv lof-aer daeftaf luf-eu smrmuiq,
\q1 Hawr-eu irshaqzaq nyiq ghaq-anr luf,
\q1 Ya’we Miqyaer nae bae-euq mae.
\q1
\v 3 Noeqsiq noeqmawr nya-eu tsawrhaq-aq,
\q1 Yawcawv jeq oe nga laer hawmawr-awr caevzaf-eu mae.
\q1 Aerkhawf, maqdzaw-euq zaq-aq,
\q1 Maeqhu paw can’ur ghae-awr,
\q1 Khaeq-eu gar yadaq-eu mae.
\q1
\v 4 Nuinanq nuiyu anr-awr,
\q1 Ya’we Miqyaer-anr guv-eu-aq,
\q1 Daef-eu jeq hawr-eu khanqsaer za-awr, smrmuiq muiqlar-eu mae.
\q1
\v 5 Birpyawv-aer ghae-eu tsawrhaq-euq garma-anr,
\q1 Aqgan hawr-eu lanrju jav-awr,
\q1 Yawqha-euq nuima saflar-anr, lofpir nya-eu tsawrhaq-aq,
\q1 Khoerlof-aer ghae-eu garma-anr, yanrpawrnya taef-a.
\q1
\v 6 Zaq can paq-aer ghae-eu garma maeqduq naeq-awq.
\q1 Aqyawf arkhof lar ngae, garma heu-anr nae maqdov-ir-ar.
\q1
\v 7 Smrmuiqzaq-aq, irshaqzaq-euq khoertav uvlanr-awr,
\q1 Dzirdzov dav-eu tsawrhaq-aq,
\q1 Parnaeq-euq ghaq-euq zaqkhav yageuf-eu mae.
\q1
\v 8 Yawlaeq yawca saeq-eu tsawrhaq-aq,
\q1 Nuima ghawqshaq-aer ghae-eu jeq yayaeq-awr,
\q1 Aqyawf-euq nuima paer-eu gawqyoeq-aq,
\q1 Gardanr maqtsoeq-eu jeq pyeuf-ir taef-a.
\q1
\v 9 Nuijer jer-eu myavnuiv-aq, guiqlanq huiq-eu mae.
\q1 Aqjeq mirnae aernar-aq,
\q1 Aqyawf, irshaqzaq-anr aqyawf-euq kaqmur bifnaeq-eu mae.
\q1
\v 10 Aqjaf jaf-eu tsawrhaq-anr taedzae-awq.
\q1 Khoernar-aq, caedzaq-eu jeq naqler-awr,
\q1 Tsawrpyaer pyaer-awr hawdoer-eu jeq khawf byov-ir taef-a.
\q1
\v 11 Nuima yawshawr-anr gaq-awr,
\q1 Maeqluq guiqlanq yawdzanr byan-eu ghaq-aq,
\q1 Sanqpaq, aqyawf-euq cawq pyeuf taef-a.
\q1
\v 12 Ya’we Miqyaer-euq myavnuiv-aq,
\q1 Siqnya-eu tsawrganr jeqhmq-awr,
\q1 Yawbanq yawlaeq mr-eu tsawrhaq-euq dawq lavbyov-eu mae.
\q1
\v 13 Nymrgawq yawdoer tsawrhaq aer-eu,
\q1 “Lafnyir paw arlaqjaqshir jawr-a!
\q1 Ngar, garma-anr dov-ir nar-aq,
\q1 Yabi kawfsaefdzaq mae.”
\q1
\v 14 Maqmuiq-eu zaqmiq aqbur-euq khaqmae-aq,
\q1 Naf-eu duqkhanq-anr dur-awr,
\q1 Ya’we Miqyaer byae-eu tsawrhaq-aq,
\q1 Khoergar ya ga’anrghae taef-a.
\q1
\v 15 Yawdzawq yawgan jeq, zaq-euq nuima-anr paftawf taq-euq mae.
\q1 Dzawpar-eu darcuir nae, garmanr kaq-eu gar taedzae nya-eu mae.
\q1
\v 16 Smrmuiq muiqlarni, irshaqzaq-anr khavdzaq-eu tsawrhaq,
\q1 Hawr-eu smrmuiq muiq-eu tsawrhaq-anr bif-eu ghaq-aq,
\q1 Yawduq bawni irshaq shaq-ir taef-a.
\s1 Arpoeq Baw-eu Dawqdaq Deuq
\q1
\v 17 Naqbawr ciqkhmr-awr,
\q1 Tsawrganr anr-eu deuq-euq dawq-anr narhaq-awq.
\q1 Ngaq-euq siqnya-eu tsawrganr-anr,
\q1 Nuima pan-awr hageuf-awq.
\q1
\v 18 Dawq heudeuq dawqtawvluf,
\q1 Nawq-euq maeqluq-anr paftawf taq-awq.
\q1 Nawr, nawq-euq lafkhoer jeqhmqtaq nar-aq,
\q1 Nawq-euq gharduq nuikhanr shirlar-eu jeq pyeuf taef-a.
\q1
\v 19 Nawr, Ya’we Miqyaer-anr bighoe-eu gharduq,
\q1 Iqnan, ngar, nawq-anr maeqdawq tsovdawq bif-eu ma.
\q1 Nawq-anr aerma, nawq-anr!
\q1
\v 20 Ngar, nawq-anr zawr muiq-eu maeqbawq bif-eu dawq,
\q1 Hawr-eu siqnya-eu tsawrganr bofnaeq-euq maqngeur-a laq?
\q1
\v 21 Heu-aq, ngar, nawq-anr yawtsaq yawdawr-euq dawq-euq yawduq bi siqnya-awr,
\q1 Nawq-anr khaerghae-euq tsawrhaq-anr yawtsaq yawdawr-euq dawq,
\q1 Bi aerkhof nya-eu gharduq maqngeur-a lor?
\b
\q1
\v 22 Irshaqzaq-anr tanrjoe taq daenaeq.
\q1 Aqjeq mirnae aernar-aq, aqyawf-aq irshaq mae.
\q1 Lanrkhaeq-anr shaqzanq daqluf-eu tsawrhaq-anr khawf, taqpar khaeqnaeq.
\q1
\v 23 Aqjeq mirnae aernar-aq,
\q1 Ya’we Miqyaer, aqyawf maf-euq gharduq yarkhaq jadan naeq-awr,
\q1 Aqyawf maf-anr yurgeuf naeq-euq deuq-euq daefzir-anr yur taef-a.
\q1
\v 24 Nuima paercoer-eu tsawrhaq naeq-aer cawq taqcawq,
\q1 Nuima ardzaeq-aer paernya-eu tsawrhaq naeq-aer khawf taqcan.
\q1
\v 25 Maqngeur nar-aq, nawr, aqyawf-euq garma dzawgeuf-awr,
\q1 Nawq-euq nuima saflar lanrju-anr pafler nya-eu baw-mr.
\q1
\v 26 Lafma daeq-awr kamq-eu tsawrhaq lof-aer taqjanr,
\q1 Aqcawq-euq dzirdzov tsoeqnaeq ma laer tiqjawr-iq taqkamq.
\q1
\v 27 Nawr, aqyawf-anr dzirdzov tsoeqnaeq-eu tiqjeq-iq maqjav-eu ngeur nar-aq,
\q1 Aqjeq mirnae, nawq-euq yufzar bi bafgeuf-eu laer ghae-eu le?
\q1
\v 28 Arhu, nawq-euq aqpoeq aqbawr deuq nae,
\q1 Tsaqtsov taqyaf-euq mirkaq lotsov-anr taq lavjiv.
\q1
\v 29 Nawr, yawqha-euq gar yawmuiq-aer mrmuiq nya-eu tsawrhaq tiq ghaq-anr mawrluf ma laq?
\q1 Aqyawf, tsawrmyanr maqdov-eu tsawrhaq-euq maeqshi maqngeur-eu,
\q1 Sanqpaq-euq maeqshi yayawf taef-a.
\c 23
\s1 Daefzir-euq Mrjeq Cankawv
\q1
\v 1 Nawr, nuir-awr dzaq-eu laer uvlanr-eu deuq naeq-aer, hawqjawq jawqluf ngae,
\q1 Nawq-euq maeqshi jav-eu jeq-anr,
\q1 Yawmuiq-aer sharnoeq sharsawx duq-awq.
\q1
\v 2 Nawr dzaq-eu gar gaq-eu tsawrhaq pyeuf nar-aq,
\q1 Micaer yur-awr yawqha-euq kawqlanr-anr yurmawq taq-awq.
\q1
\v 3 Aqyawf nae shardanr taq-euq dzarkuir deuq-anr nuikhanr taqjav.
\q1 Aqjeq mirnae aernar-aq, dzarkuir khoerdeuq-aq,
\q1 Maershuir shuir-eu jeq pyeufnya-eu mae.
\q1
\v 4 Smrmuiq muiqlarni taef-aer mr-eu ardzaeq-aer taq laejae.
\q1 Yawqha ghovshaw nya-eu jeq-euq baqda’nae,
\q1 Naq paq-aer ghae ngae naq-awq.
\q1
\v 5 Nawr, nawq-euq myavnuiv,
\q1 Yawqngaef pyeuf-ir-eu jeq-anr hawluf-eu le laq?
\q1 Aqjeq mirnae aernar-aq, pyurshuir myawqganq-aq,
\q1 Yawqha yawqha aqdanr tsoflar-awr,
\q1 Khaqdzer lof-aer mq paw zawbyovghae nya-eu mae.
\q1
\v 6 Tsawrtsir-euq hawqje-anr, dzaq-eu laer hawqjawq taqjawq.
\q1 Aqyawf nae shardanr taq-euq dzarkuir-anr nuikhanr taqjav.
\q1
\v 7 Aqjeq mirnae aernar-aq,
\q1 Tsawrhaqzaq-aq, yawqha-euq nuima-euq lafkhoer noeq-eu lof-aer pyeuf-eu mae.
\q1 Aqyawf, nawq-anr, “Dzaq-awr dawr-awq!” laer aer-eu khawf,
\q1 Aqyawf-euq nuima-aq, nawq naeq-aer maqjav-a.
\q1
\v 8 Nawq nae dzar uicuiv dzaqanr taq-euq khoer, uqpaef ya paefdzae-awr,
\q1 Nawq nae aqyawf-anr japoeq-euq dawq,
\q1 Yawfngaef pyeuf-ir taef-a.
\q1
\v 9 Aqdzawq argan gaqnya-eu gar, dawq taqngaeq.
\q1 Aqjeq mirnae aernar-aq,
\q1 Aqyawf, nawq-euq dawq-euq zaqsiq tsawrganr-anr hawdoer nya-eu mae.
\q1
\v 10 Arhuba nae tsaqtsov taq-euq, mirkaq-euq lotsov taq lavjiv.
\q1 Murcoeq aqnmr-euq mirtsaq-anr taq yurgeufnaeq.
\q1
\v 11 Aqjeq mirnae aernar-aq,
\q1 Aqyawf maf-anr kakhof-eu ghaq-aq,
\q1 Ghaq khav-awr, aqyawfmaf jawr-eu paw pyawq-awr,
\q1 Nawq-anr yarkhaq jalar taef-a.
\q1
\v 12 Nawq-euq nuima maeqdawq tsovdawq-anr hageuf-awr,
\q1 Nawq-euq naqbawr siqnya-eu tsawrganr-anr narhaq-awq.
\q1
\v 13 Maq nyinaqni, zaq-anr dzawpar naeq-awq.
\q1 Aqjeq mirnae aernar-aq,
\q1 Nawr, aqyawf-anr darcuir nae diqnaeq nar-aq, aqyawf maqshir-ar.
\q1
\v 14 Nawr, aqyawf-anr darcuir nae diq-eu baqda’nae,
\q1 Aqyawf-euq saflar shiqbuir lanma-anr nae buq-ir taef-a.
\q1
\v 15 Ngaq-euq zaqyo-or!
\q1 Nawq-euq nuima yawganr nar-aq,
\q1 Ngaq-euq nuima khawf,
\q1 Aqdir laqkhaqcaer ma.
\q1
\v 16 Nawr, nawq-euq maeqluq nae tsaq-eu jeq ngaeq ngae,
\q1 Ngaq-euq nuima-euq lafkhoer keuvni, nuikhanrshir duidui nya.
\q1
\v 17 Nawq-euq nuima iqbaxzaq-anr myavnav taqbi nav.
\q1 Aerkhawf, nawq-euq tiqzir,
\q1 Ya’we Miqyaer-anr guv-eu jeq-anr nuima keuv-awq.
\q1
\v 18 Khoerlof-aer janr nar-aq,
\q1 Nawr maeqhu paw yadaef-eu yawduq baw-awr,
\q1 Nawq nae noeqtmq taq-euq jeq,
\q1 Maqya bi deuvtsaev dzae-ar.
\b
\q1
\v 19 Ngaq-euq zaqyo-or!
\q1 Narhaq-awr ganrlar-awq.
\q1 Nawq-euq nuima-anr, tsaq-eu garma kanr-anr sheuqmaeq naeq-awq.
\q1
\v 20 Jirbaq dawryaef-eu deuq hawr-eu,
\q1 Shaqjir dzaqbov bov-eu deuq naeq-aer taq keuqler.
\q1
\v 21 Aqjeq mirnae aernar-aq,
\q1 Dzaqyaef dawryaef-eu deuq hawr-eu,
\q1 Dzaqdaev dawrdaev-eu maqbaw-eu deuq-aq, irshaq yashaq-ir-awr,
\q1 Yuf-eu gar gaq-awr, yufnoeq maqbeurni taef-aer ghae nar-aq,
\q1 Saqpar parcaer yadm taef-a.
\q1
\v 22 Nawq-anr bi daefle-euq nawqda-anr narhaq-awr,
\q1 Nawqma mawq-ir ngae, aqyawf-anr taq hawdoer.
\q1
\v 23 Yawtsaq yawdawr jeq zeur-awr taq anqdzae,
\q1 Zaqsiq tsawrganr, maeqdawq tsovdawq hawr-eu ghovshaw nya-eu jeq khawf zeur-awq.
\q1
\v 24 Tsaq-awr dawr-eu tsawrhaq-euq aqda-aq, laqkhaq yacaer-awr,
\q1 Tsawrganr anr-eu zaq-anr bi daefle-euq tsawrhaq-aq,
\q1 Aqyawf-euq baqda’nae yalur ya caergha taef-a.
\q1
\v 25 Nawqda hawr-eu nawqma-anr, laqkhaq bicaer-awq,
\q1 Nawq-anr baw-euq aqma-anr laqkhaq bicaer duidui-awq.
\b
\q1
\v 26 Ngaq-euq zaqyo-or!
\q1 Nawq-euq nuima, ngaq-anr bifnaeq laf-awr,
\q1 Nawq-euq myavnuiv, ngaq-euq garma-anr hawtsov taq-awq.
\q1
\v 27 Aqjeq mirnae aernar-aq,
\q1 Mawrdo anq-eu tsawrhaq-aq, naf-eu duqkhanq-anr dur-awr,
\q1 Cirpir-aq, landuq yawsuf-anr dur-eu mae.
\q1
\v 28 Aqyawfmaf shaqlof lof-awr,
\q1 Zaqyo aqli deuq-euq ghanrcae, yawbanq yawlaeq mr-eu tsawrhaq bi myaqlar-eu mae.
\b
\q1
\v 29 Ghawqshaq-aer ghaesaef-eu aqsur ghaq la?
\q1 Nuima cawvsaef-eu aqsur ghaq la?
\q1 Aqcawq-anr caecawq shar-eu aqsur ghaq la?
\q1 Dawqghof dov-eu aqsur ghaq la?
\q1 Gardanr maqtsoeq-eu gar marnar baw-eu aqsur ghaq la?
\q1 Myavnuiv nerkanni ghae-eu aqsur ghaq la?
\q1
\v 30 Khoer-aq, jirbaq kharjav-eu gar nuirtsov taq-euq tsawrhaq hawr-eu,
\q1 Jirbaq jirkeuq povdawr-eu tsawrhaq mae.
\q1
\v 31 Nertseuvni ghae-awr, khmqmaq-anr kharanr ngae, narguir guirlar guirlar-aer jav-eu uqtaf,
\q1 Dawranrmuiq duidui-eu jirbaq-anr taqhaw.
\q1
\v 32 Arsaq saqlar ngae-aq, arlawr lof-aer tovlar-awr,
\q1 Dof khav-eu arlawr-euq dof lof-aer dur-eu mae.
\q1
\v 33 Nawq-euq myavnuiv-anr kharngeur-eu jeq mawrlar-awr,
\q1 Nawq-euq nuima-anr nae,
\q1 Birpyawv-aer ghae-eu jeq ngaeqdov laf-eu mae.
\q1
\v 34 Nawr, iqmalavshav-euq ghanrcae,
\q1 Gayuf taq-awr buluf-eu tsawrhaq tiq ghaq lof-aer dur-awr,
\q1 Lawq-euq lafkhoer, saqpar gheutaw-eu khawrzeur-euq uqdu yufluf-eu gar dur taef-a.
\q1
\v 35 Nawr aer-eu, “Aqyawfmaf, ngaq-anr diq-euq khawf ngaq-anr maq narlar-a.
\q1 Aqyawfmaf, ngaq-anr khov-euq khawf, ngaq-anr maq siqlar nya.
\q1 Aqjeq mirnae ngaq-anr maq noeqganr lar-eu nya heu?
\q1 Ngar, parya povdawr-ir nya siq.”
\c 24
\s1 Yanryanr-aer Daef-eu Maeqbawq
\q1
\v 1 Tsawrdoer deuq-anr myavnav taqnav.
\q1 Aqyawfmaf naeq-aer khawf taq jawrtafmawf.
\q1
\v 2 Aqjeq mirnae aernar-aq, aqyawf maf-euq nuima,
\q1 Aqcawq-anr coeqler civler-eu jeq tov-awr,
\q1 Aqyawf maf-euq maeqluq,
\q1 Gardzaq garkawv lavdov-eu jeq ngaeq-eu mae.
\b
\q1
\v 3 Nymr-aq, zaqsiq tsawrganr nae yatsov-awr,
\q1 Ghovshaw-eu jeq nae ya lavzif-eu mae.
\q1
\v 4 Siqnya-eu tsawrganr-euq baqda’nae,
\q1 Nymr-euq arlawv deuq-euq lafkhoer,
\q1 Arpoeq khav-awr hawmuiq-eu myawqganq deuq yurbyan taq-euq mae.
\q1
\v 5 Tsawrganr anr-eu tsawrhaq-aq,
\q1 Ghaq khav-awr, siqnya-eu tsawrganr anr-eu tsawrhaq khawf,
\q1 Ghaq par anrdzaeq lar-eu mae.
\q1
\v 6 Maeqbawq yawmuiq za-euq baqda’nae,
\q1 Nawr guirdeuv deuvnya-awr,
\q1 Maeqbawq bif-eu tsawrhaq ghawqmya’ni jawr nar-aq, ghaqlernya taef-a.
\q1
\v 7 Zaqsiq tsawrganr-aq,
\q1 Aqdzawq argan-euq gharduq,
\q1 Ardzaeq-aer gor-eu jeq pyeuf-eu mae.
\q1 Aqyawf, lanrkhaeq-anr jawr ngae,
\q1 Dawq ngaeq-eu laer khaqmae maq mrnga-a.
\b
\q1
\v 8 Yawdoer jeq mr-eu laer tov-eu tsawrhaq-anr,
\q1 Aqcawq, yawdoer jeq mr-eu bawqtov yawsanr laer kur taef-a.
\q1
\v 9 Yawdzawq yawgan jeq noeqdov-eu-aq, iqbax pyeuf-eu mae.
\q1 Aqjaf jaf-eu tsawrhaq-aq,
\q1 Aqcawq-euq gharduq nuidav davlar paq-aer ghae-eu mae.
\b
\q1
\v 10 Shaqzanq puqle ngae, nawr coq-ir nar-aq,
\q1 Nawr nuighaq baq-eu mae.
\q1
\v 11 Shirduq-anr bi tsanrghae luf-eu tsawrhaq-anr gheudov-awr,
\q1 Bisaef-eu laer gacoq gacoq-aer canluf-eu tsawrhaq-anr gheukhof-awq.
\q1
\v 12 Nawr heulof-aer aernar-aq,
\q1 “Hawsher-eq, nga’maf garkawv heu-anr maq siqnya-aq.”
\q1 Nuima-anr savhaw-eu ghaq, garkawv heu-anr maq ghovshaw nya-a laq?
\q1 Nawq-euq nuima saflar-anr hawpir-eu ghaq, garkawv heu-anr maq siqnya-a lor?
\q1 Aqyawf, tsawrhaqzaq nae kharmr-euq lof-aer geuxni, maq janrkhof naeq-ar laq?
\b
\q1
\v 13 Ngaq-euq zaqyo-or!
\q1 Byaquir-aq, yawmuiq mirnae dzaq-awq.
\q1 Byaqyav-euq lafkhoer danq-eu byaquir-aq,
\q1 Nawr myeufhaw ngae yawcoer mae.
\q1
\v 14 Zaqsiq tsawrganr-anr siqnya-eu jeq khawf,
\q1 Nawq-euq nuima saflar gharduq, khoerlof-aer dur taef-a.
\q1 Nawr povmawr-euq nar-aq,
\q1 Maeqhu paw yadaef-eu yawduq baw-awr,
\q1 Nawq nae noeqtmq taq-euq jeq maqya bi deuvtsaev dzae-ar.
\b
\q1
\v 15 Tsawrcawv deuq-or!
\q1 Tsaq-awr dawr-eu tsawrhaq-euq jawrduq-anr,
\q1 Tanrjoe joe-eu laer taq dzurzaftaq.
\q1 Aqyawf-euq ghaqnaq naqduq-anr taq daeler.
\q1
\v 16 Aqjeq mirnae aernar-aq,
\q1 Tsaq-awr dawr-eu tsawrhaq-aq,
\q1 Shif pov coq-ir-euq khawf par turlar taef-a.
\q1 Aerkhawf, tsawrcawv deuq-aq,
\q1 Shaqzanq keuvle ngae, sanqtiftif taef-a.
\b
\q1
\v 17 Nawq-anr muir-eu tsawrhaq coq-ir ngae, laqkhaq taqcaer,
\q1 Aqyawf sanqtiftif ngae,
\q1 Nawq-euq nuima ardzaeq-aer laqkhaq taqcaer.
\q1
\v 18 Maqngeur nar-aq,
\q1 Ya’we Miqyaer mawr-awr, nuima maqmuiq-aer,
\q1 Aqyawf-anr nuima maqpaerni, yurpyawr-eu baw-mr.
\b
\q1
\v 19 Yawdoer jeq mr-eu deuq-euq baqda’nae, nuima taqlanr,
\q1 Tsawrcawv-anr myavnav khawf taqnav.
\q1
\v 20 Tsawrdoer deuq-aq,
\q1 Maeqhu paw daefdav lef-eu gharduq yawduq maqbaw-a,
\q1 Tsawrcawv deuq-euq tsirkhmq-aq, yabi bawmiv taef-a.
\b
\q1
\v 21 Ngaq-euq zaqyo-or!
\q1 Ya’we Miqyaer hawr-eu sanqpaq-anr guv-awr,
\q1 Puiq-eu tsawrhaq deuq naeq-aer taq gmler.
\q1
\v 22 Aqjeq mirnae aernar-aq,
\q1 Khoerlof-aer ghae-eu tsawrhaq deuq-euq khoertav,
\q1 Tiqpov taef-aer shaqzanq keuvle taef-a.
\q1 Ya’we Miqyaer hawr-eu,
\q1 Sanqpaq-anr nae oe-eu lavcawv-eu jeq-anr aqsur ghaq siqnya-eu la?
\s1 Tsawrganr Bif-eu Dawqdaq Nuideuq
\q1
\v 23 Dawqdaq heudeuq khawf, tsawrganr anr-eu tsawrhaq-euq dawq mae.
\q1 Yarkhaqdar ngae, myavpyawq huiqnyir tser-eu-aq maqmuiq-a.
\q1
\v 24 Tsawrcawv-anr, “Nawr-aq, tsaq-awr dawr-eu tsawrhaq mae” laer aer-eu tsawrhaq-anr,
\q1 Aqcawq yaqkhaer yaq-awr, tsawrjeuq tsawrca deuq khawf byae taef-a.
\q1
\v 25 Aerkhawf, tsawrcawv-anr ngeur-eu lof-aer maeqpar naeq-eu tsawrhaq deuq-anr,
\q1 Nuikhanr shir-awr, aqyawf maf-euq khoertav muiq-eu guiqlanq keuvle taef-a.
\q1
\v 26 Tsaq-eu jeq, aerkhof naeq-eu tsawrhaq-aq,
\q1 Maeqluq-anr maeqcur cur-eu gar dur-eu mae.
\b
\q1
\v 27 Lafnyir jav-eu nawq-euq gar, laeqhmq ghaq-awr,
\q1 Yawqha-euq yar mrluiv ghaq-euq mirtsa taef-aer,
\q1 Nawq-euq nymr tsov-awq.
\b
\q1
\v 28 Tiqjeq-iq maqngeur-eu gar,
\q1 Dawqpae jawr-eu tsawrhaq-anr coeqler paq-aer sarkir taqkamq.
\q1 Nawq-euq maeqluq nae khawf maershuir taqshuir.
\q1
\v 29 Heulof-aer taqaer,
\q1 “Aqyawf, ngaq-anr janrnaeq laf-euq lof-aer,
\q1 Ngar, aqyawf-anr janrkhofnaeq ma.
\q1 Ngar, aqyawf nae mr-euq lof-aer geuxni, janrkhof ma.”
\b
\q1
\v 30 Ngar, nymrgawq yawdoer tiq ghaq-euq daeyar-anr cantsaev-euq ma.
\q1 Ghovshaw nya-eu jeq maqanr-eu tsawrhaq tiq ghaq-euq aqgaf yarkmr-anr khawf, cantsaev-euq ma.
\q1
\v 31 Khoergar, aqgan bawduv daeftsanq taq-awr,
\q1 Pafdaeq arbawq uvtaeqjir taq-euq uqtaf,
\q1 Yarkmr gawqlanr taq-euq khaqlo deuq khawf, gabyavjir taq-euq mae.
\q1
\v 32 Ngar khoergar hawmawr-awr,
\q1 Yawmuiq-aer sharnoeq sharsawx-euq ma.
\q1 Ngar haw ngae, maeqdawq tsovdawq za-euq ma.
\q1
\v 33 Tiqkhaeq yufla siq. Uicuiv yufnirgha la.
\q1 Lafpyaef pyaef-awr tiqkhaerkhaeq yufla siq.
\q1
\v 34 Khoer-euq baqda’nae, irshaq shaq-eu jeq,
\q1 Nawr jawr-eu gar tanrjoe lof-aer oekeuv-awr,
\q1 Nym-eu jeq, nawr jawr-eu gar guirdeuv keuka bafluf-eu tsawrhaq lof-aer oekeuv taef-a.
\c 25
\s1 Sorlaqmoq-euq Dawqdaq Nuideuq
\q1
\v 1 Dawqdaq heudeuq khawf, Yurdav sanqpaq Heqzeqkir-euq tsawrhaq nae haw-awr bofdov taq-euq Sorlaqmoq-euq dawqdaq deuq mae.
\b
\q1
\v 2 Kharngeur-eu jeq zaftaq-eu-aq,
\q1 Miqyaer-euq yawshaef khanqsaer pyeuf-eu mae.
\q1 Aerkhawf, kharngeur-eu jeq povmawr nya-eu-aq,
\q1 Sanqpaq deuq-euq khanqsaer pyeuf-eu mae.
\q1
\v 3 Mq gor-awr mirtsaq naf-eu lof-aer durni,
\q1 Sanqpaq deuq-euq nuima-anr pov ngae, maq povduq nya-a.
\q1
\v 4 Pyur-euq lafkhoer anr-eu maqmuiq-eu jeq, kharshawrdov ngae,
\q1 Pyur taev-eu bajiq-aq, pyur khoer nae mrmyawq taevdovlaf nya-eu mae.
\q1
\v 5 Sanqpaq-euq maeqshi nae tsawrcawv gheudovdzae ngae,
\q1 Sanqpaq-euq nuirmanq, tsaq-awr dawr-eu lafkhoer zifnya-eu mae.
\q1
\v 6 Sanqpaq-euq maeqshi, yawqhar yawqha taq ciqpoeq,
\q1 Tsawrhuiq tsawrma-euq yawfduq-anr taqyawf.
\q1
\v 7 Nawq-euq myavnuiv nae ya’mawr-euq dzoeqda-euq maeqshi, bi gheuka-eu navmaqtser,
\q1 Sanqpaq nae, “Heugar nuirdav lar-awq” laer bi’aer-eu-aq, ghaqdzaeq-eu mae.
\b
\q1
\v 8 Yarkhaq darduq-anr yarkhaq ja-ir-eu taqtaeq.
\q1 Maqngeur nar-aq, arsaq saqlar ngae,
\q1 Nawq-euq dawqpae jawr-eu tsawrhaq,
\q1 Nawr daqgalar paq-aer janrnaeqlaf nar-aq, aqjox-aer ghae nmr-mq?
\q1
\v 9 Nawq-euq dawqpae jawr-eu tsawrhaq naeq-aer,
\q1 Garkawv jav ngae, jasawx geuf-awr,
\q1 Aqcawq-euq garkawv zaftaq-eu jeq taq jadov.
\q1
\v 10 Maqngeur nar-aq, aqcawq yagaq-awr,
\q1 Nawr daqgalar paq-aer ghae-eu jeq jakhawq ghae-awr,
\q1 Arsaq saq-eu maqbawni nawq-euq tsawrmyanr cawv taef-a.
\b
\q1
\v 11 Yamqlaw-anr ngaeqtsaq-euq dawq-aq,
\q1 Pyur khmqmaq-anr dawvanr taq-euq, shuir-euq arsiq-anr dur-eu mae.
\q1
\v 12 Narhaq geuf-eu naqbawr-euq gharduq,
\q1 Tsawrganr maeqpar naeq-eu jeq-aq,
\q1 Muiq-eu shuir nae janr-euq myawqgur,
\q1 Hawr-eu shuir nae janr-euq naqbawr-anr geuf-eu naqyov-anr dur-eu mae.
\q1
\v 13 Mrkar lavluiv-eu yamq-anr, ircuf yawtsaef yadawr-euq lof-aer,
\q1 Sarjax zif-eu ghaqzaq ghaqkhaer tiq ghaq-anr,
\q1 Khaerghae-euq ghaq-euq nuima-anr shiqkheurni bi ghaeler-eu mae.
\q1
\v 14 Yawqha lafsawq maqbif nya-eu gar keuvni,
\q1 Khanqsaer jaev-eu tsawrhaq-aq,
\q1 Uqyaer maqanr-eu mqdmr hawr-eu jaqlaer-anr dur-eu mae.
\q1
\v 15 Orcoer-eu jeq-aq, dzoeqda-euq nuima-anr tsanrpyawr nya-awr,
\q1 Nanqyuni ghae-eu maeqlar-aq, shaqyoeq-anr ngawqkhaef nya-eu mae.
\q1
\v 16 Nawr, byaquir ya’mawr-euq le laq?
\q1 Nawr tsaqtsaqni taef-aer dzaq-awq.
\q1 Maqngeur nar-aq, ardzaeq-aer daevlar-awr,
\q1 Uqpaef ya paefdzae-eu baw-mr.
\q1
\v 17 Nawq-euq dawqpae jawr-eu tsawrhaq-euq nymr-anr,
\q1 Tiqkhaeq maqtaqni kuirtof taq ciqanr-ir.
\q1 Maqngeur nar-aq, aqyawf, nawq-anr mawrdaev-awr, byaelar-eu baw-mr.
\q1
\v 18 Yawqha-euq dawqpae jawr-eu tsawrhaq-euq garkawv,
\q1 Maqtsaq maqdawr-eu tsawrkaq geuf-awr ngaeq-eu-aq,
\q1 Diqkawq, micaer hawr-eu tav duidui-eu kavmyaq lof-aer dur-eu mae.
\q1
\v 19 Gardzaq garkawv keuvle ngae,
\q1 Sarjax maqzif-eu tsawrhaq-anr ghoe-eu-aq,
\q1 Seuq khaef-ir-euq hawr-eu kuirmyavpur puir-ir-euq lof-aer doer-eu mae.
\q1
\v 20 Nuima cawvluf-eu tsawrhaq-anr dawqcar carnaeq-eu-aq,
\q1 Tsanqgav yamq-anr maeqtsoeq gheudzae naeq-awr,
\q1 Marnar-anr, dzaruircaer shaevdav naeq-eu gar dur-eu mae.
\q1
\v 21 Nawq-anr muir-eu tsawrhaq,
\q1 Hawq maef nar-aq, dzaq-eu jeq bifnaeq-awr bidzaq-awq.
\q1 Ircuf maef nar-aq, ircuf ciqnaeq-awr bidawr-awq.
\q1
\v 22 Khoerlof-aer janrnaeq-eu-aq,
\q1 Aqyawf-euq uqduq-euq khoertav,
\q1 Miqdzaq dof-eu khaqgheuq tsidav naeq-euq gar dur-awr,
\q1 Sanqpaq Miqyaer, nawq-anr mrpoeq lafsawq bifnaeqlaf taef-a.
\q1
\v 23 Laftav paw nae bawghae lef-eu jaqlaer-aq, uqyaer bi yaerle-eu lof-aer,
\q1 Jadoer-eu maeqlar-aq, nuima bi paerlar-awr, myavpyawq bizanr-ir-eu mae.
\q1
\v 24 Caecawq shar-eu, zaqmiq aqbur naeq-aer irkanr-euq lafkhoer jawr-eu navmaqtser,
\q1 Nymrmq-euq lafcoer-anr davjawr ler-eu ghaqdzaeq-eu mae.
\q1
\v 25 Garmanr kaq-eu mirkhanq-anr nae,
\q1 Bi gaqlar-euq dawqmuiq-aq,
\q1 Nuima saflar ghaq baq ngae, yadawr-euq ircuf irtsaef-anr dur-eu mae.
\q1
\v 26 Tsaq-awr dawr-eu tsawrhaq tiq ghaq, tsawrcawv-anr gatsaq-eu-aq,
\q1 Jawflafni ghae-eu cuq hawr-eu, lavjawf taq-euq landuq-anr dur-eu mae.
\q1
\v 27 Byaquir ardzaeq dzaqdzeur-eu maqmuiq-eu lof-aer durni,
\q1 Yawqha khanqsaer za’ni, sharpov-eu khawf maqmuiq-a.
\q1
\v 28 Yawqha-euq nuima-anr maq uvlanr nya-eu tsawrhaq-aq,
\q1 Meuqlanr maqjav-aer, bi deuvpyavjir taq-euq meuq-anr dur-eu mae.
\c 26
\s1 Ciqcaev-awr Maeq-eu Maeqdawq
\q1
\v 1 Jawrla-anr ngaer gale-awr,
\q1 Mrkar lavluiv ngae uqyaer yaerle-eu lof-aer,
\q1 Aqdzawq argan-anr, taqhuiq taqmanr naeq-eu maqtsaq-a.
\q1
\v 2 Tiqjeq-iq maqngeur-eu gar yaqkhaer yaq-eu-aq,
\q1 Ghoflaf ghofdmr-aer zaw-eu jartseuv,
\q1 Hawr-eu maq naqlerni zaw-eu jawfjirjawfghaf-anr dur-eu mae.
\q1
\v 3 Manq-anr arcav nae yajuif-awr,
\q1 Manq tanqlav-anr maeqkawf yadawv-eu lof-aer,
\q1 Aqdzawq argan-euq narkhan ganqkawq nae yadiq-eu mae.
\q1
\v 4 Aqdzawq argan-anr, aqyawf khardzawq khargan-eu lof-aer taq aerkhofnaeq.
\q1 Maqngeur nar-aq, nawr khawf aqyawf lof-aer durlar nya-eu mae.
\q1
\v 5 Aqdzawq argan-anr, aqyawf khardzawq khargan-eu lof-aer aerkhof naeq-awq.
\q1 Maqngeur nar-aq, aqyawf-euq myavnuiv haw ngae,
\q1 Yawqhar yawqha, yawganr le laer haw-eu mae.
\q1
\v 6 Aqdzawq argan-anr ghoe-awr nae,
\q1 Dawqtsaf dawqdzawr bisha-eu-aq,
\q1 Yawqha-euq aqkuir yawqha deuvtsaev-awr,
\q1 Coeqlar deuqlar-eu jeq dawr-eu gar dur-eu mae.
\q1
\v 7 Aqdzawq argan-euq khaqmae-anr nae dovle-euq dawqdaq-aq,
\q1 Ghaq maqanr-aer, gagheu luf-eu aqkuir-anr dur-eu mae.
\q1
\v 8 Aqdzawq argan-anr ciqpoeq-eu-aq,
\q1 Caqoeq-anr khaqlo paftawf-eu gar dur-eu mae.
\q1
\v 9 Aqdzawq argan-euq khaqmae-anr nae dovle-euq dawqdaq-aq,
\q1 Jirbaq yaef-eu tsawrhaq-euq aqlaf-anr anr-eu aqgan-anr dur-eu mae.
\q1
\v 10 Khar cantsaev-eu tsawrhaq hawr-eu,
\q1 Aqdzawq argan-anr ghaqmanr bi manrlar-eu-aq,
\q1 Kharngeur-eu ghaq-anr beuvnar-eu,
\q1 Kav beuv-euq tsawrhaq-anr dur-eu mae.
\q1
\v 11 Aqkuiq-aq, yawqha nae uqpaef paefdzae-euq gar par ghofkhof-ir-eu lof-aer,
\q1 Aqdzawq argan khawf, yawqha-euq yawdzawq yawgan par mrpov-eu mae.
\q1
\v 12 Nawr, yawqhar yawqha yawganr ma laer haw-eu tsawrhaq-anr mawrhaw-euq ma laq?
\q1 Aqdzawq argan khawf, heughaq-anr navmaqtser noeqtmqkhar za-eu mae.
\q1
\v 13 Nymrgawq yawdoer tsawrhaq aer-eu,
\q1 “Garma-anr arlaqjaqshir jawr-a!
\q1 Guvlar paq-aer ghae-eu arlaqjaqshir laevkawv-anr yawf nga!”
\q1
\v 14 Larghov-anr ghovbaq nae gheutaeq taq-awr,
\q1 Khoerpaw mapaw-aer gheu-eu lof-aer durni,
\q1 Nymrgawq yawdoer tsawrhaq khawf,
\q1 Yufzar-anr povlav parpar-aer ga-eu mae.
\q1
\v 15 Nymrgawq yawdoer tsawrhaq-aq,
\q1 Yawqha-euq aqlaf, hawqghawv-anr cawqanr taq-euq gar nae,
\q1 Yawqha-euq khaqmae-anr dawvluv-eu laer cawqkhof-eu taef khawf,
\q1 Aqyawf-anr ghaqdoer bi doerler-eu mae.
\q1
\v 16 Nymrgawq yawdoer tsawrhaq-aq,
\q1 Yawqha-euq myavnuiv nae haw ngae,
\q1 Noeqdanr doe-awr aerkhof nya-eu,
\q1 Tsawrhaq shif ghaq navmaqtser, ganrdzaeq le laer noeq-eu mae.
\q1
\v 17 Yawqha-anr tiqjeq-iq maqtaf-eu gar,
\q1 Aqcawq tsawrpyaer pyaer-eu gar urler-eu tsawrhaq-aq,
\q1 Aqkuiq-euq naqpaf-anr tsuvtaeq-ir-eu gar dur-eu mae.
\q1
\v 18 Miqdzaq dof-eu miqgeur biqghae-awr,
\q1 Kavmyaq beuvghae-eu uqtaf,
\q1 Shir-eu jeq bif-eu tsawruq-anr dur-eu tsawrhaq-aq;
\q1
\v 19 Yawqha-euq dawqpae jawr-eu tsawrhaq-anr maershuir shuir-awr,
\q1 “Naqgha-eu taef le” laer aer-eu tsawrhaq mae.
\q1
\v 20 Miqdzaq miqkawq maqanr nar-aq, miqdzaq miv-ir-eu lof-aer,
\q1 Jabu jadoer-eu tsawrhaq maqjawr nar-aq, iqdaeq iqcae byov-ir-eu mae.
\q1
\v 21 Khaqgheuq-euq baqda’nae miqdziv ner-awr,
\q1 Miqdzaq miqkawq-euq baqda’nae, miqlmr dovlar-eu lof-aer,
\q1 Dawqja lavdov-eu tsawrhaq-euq baqda’nae, iqdaeq iqcae jav-eu mae.
\q1
\v 22 Dawqsav savkhoeq-eu tsawrhaq-euq dawq-aq,
\q1 Dzarkuir dzarmyaer-anr dur-awr,
\q1 Dawq khoerdeuq uqmav-euq lafkhoer nyif-ir-eu mae.
\q1
\v 23 Nuima doer-awr maeqluq bym-eu tsawrhaq-aq,
\q1 Pyur-euq khaqlaer nae laeftaq-euq, mirtsaq-euq oeqlanq-anr dur-eu mae.
\q1
\v 24 Aqcawq-anr byae-eu tsawrhaq-aq, yawqha-euq lafkhoer anr-eu maershuir-anr,
\q1 Yawqha-euq maeqluq nae daeqkaq-awr, tsawrmuiq janrgeuf-eu mae.
\q1
\v 25 Aqyawf ghawqshaq gaq-awr, ngaeq-eu gar dur-eu khawf taqjan.
\q1 Aqjeq mirnae aernar-aq, aqyawf-euq nuima-euq lafkhoer,
\q1 Nuidav davlar paq-aer ghae-eu shif jeq anr-eu mae.
\q1
\v 26 Aqyawf byae-eu khoer, maershuir shuir-eu jeq nae daeqkaq taq-euq khawf,
\q1 Uiqler taq-awr jawr-eu tsawrhaq-euq maeqshi,
\q1 Aqyawf-euq yawdoer byacaevni ya dovlar taef-a.
\q1
\v 27 Aqcawq bi ga’anr-eu laer duqkhanq khanq-eu tsawrhaq-aq,
\q1 Yawqha ya ga’anr ghae-awr,
\q1 Aqcawq-anr khaqlo ngawqdae-eu laer ngawq-eu tsawrhaq-aq,
\q1 Yawqha jawr-eu gar povkhof lef-awr yabi povtaeq taef-a.
\q1
\v 28 Jaqmyawf myawf-eu maeqlar-aq,
\q1 Aqyawf nae nyaefpyaev-euq deuq-anr byae-awr,
\q1 Dawqja nya-eu khaqmae-aq,
\q1 Lavcawv-eu gar mr-eu mae.
\c 27
\s1 Aernoeq-awr Maeqbawq Bif-eu
\q1
\v 1 Nishawq-euq garkawv khanqsaer taqjaev.
\q1 Aqjeq mirnae aernar-aq,
\q1 Nawr, aqgeu nan-anr aqjeq pyeuflar-eu la laer maq siqnya-a.
\q1
\v 2 Yawqha-euq khaqmae nae yawqhar yawqha taq jaceuq,
\q1 Aqcawq nae bi jaceuq-awq,
\q1 Yawqha-euq maeqluq nae maqngeur-eu,
\q1 Maqsiq maqsux-eu deuq nae bi jaceuq-awq.
\q1
\v 3 Khaqlo-aq, zawr kan-awr kharshuif khawf yawkan mae.
\q1 Aerkhawf, aqdzawq argan-euq nuima paer-eu jeq-aq,
\q1 Heu nyiq jeq-euq navmaqtser kan-eu mae.
\q1
\v 4 Nuima dav-eu jeq-aq, ghawqshaq gaq-eu maq siqnya-aer,
\q1 Nuima paer-eu jeq-aq, irkhawr khav duidui-eu mae.
\q1 Aerkhawf, myavnav nav-eu jeq-anr, aqsur ghaq yawfdaqcoer nmr-mq?
\q1
\v 5 Byacaevni maeqpar naeq-eu-aq,
\q1 Zaftaq-euq gaq-eu jeq navmaqtser muiqdzaeq-eu mae.
\q1
\v 6 Cawq nae lavnar naeqlaf-euq jeq-aq, sarjax pyeuf-awr,
\q1 Muir-eu tsawrhaq-euq maeqsaw-aq, ardzaeq dzeur-eu mae.
\q1
\v 7 Daev ngae-aq, byaqyav-euq lafkhoer danq-eu byaquir-anr maq hawnanr-a.
\q1 Aerkhawf, maef ngae-aq, yawkhaq yawqjeq navluf yawcoer-anr dur-eu mae.
\q1
\v 8 Yawqha-euq nymr-anr nae, irbyov ghae-euq tsawrhaq-aq,
\q1 Yawqha-euq banq-anr nae, zawbyov ghae-euq jartseuv-anr dur-eu mae.
\q1
\v 9 Tsir hawr-eu tsir yawsaw-aq,
\q1 Nuima-anr laqkhaq bi caerlar-eu lof-aer,
\q1 Cawq nae nuigaq anr-eu maeqbawq bif-euq-aq,
\q1 Coerovni ghae-awr, laqkhaq bi caerlar-eu mae.
\q1
\v 10 Nawq-euq cawqdeuq hawr-eu, nawqda-euq cawqdeuq-anr taq byaerdzae.
\q1 Shaqzanq keuvle ngae, nawq-euq maernmr-euq nymr-anr taqir.
\q1 Garmanr kaq-eu gar jawr-eu, nawq-euq maernmr navmaqtser,
\q1 Nawq-euq dawqpae jawr-eu, cawqdeuq, nawq-anr cawba naeqnya dzaeq-eu mae.
\q1
\v 11 Ngaq-euq zaqyo-or!
\q1 Yawganr ganr-aer daef-awr,
\q1 Ngaq-euq nuima laqkhaq bicaer naeqlaf-awq.
\q1 Khoerlof-aer nar-aq,
\q1 Ngaq-anr jadoer-eu deuq-anr, ngar ngaeqkhofnya taef-a.
\q1
\v 12 Noeqsiq noeqmawr nya-eu tsawrhaq-aq,
\q1 Yawcawv jeq oe nga laer hawmawr-awr caevzaf-eu mae.
\q1 Aerkhawf, maqdzaw-euq zaq-aq,
\q1 Maeqhu paw can’ur ghae-awr, khaeq-eu gar yadaq-eu mae.
\q1
\v 13 Boermiq siqkhaq-euq gharduq kamq-eu tsawrhaq-euq maeqtsoeq yurtaq-awr,
\q1 Maqsiq maqsux-eu tsawrhaq-euq gharduq kamq-eu tsawrhaq-euq,
\q1 Kamq-eu myawqganq lof-aer nyaeftaeq taq-awq.
\q1
\v 14 Uqshawq yawnaf-aer tur-awr, tersar yawkhav-aer gurgur-aer,
\q1 Yawqha-euq cawq-anr dawq ngaeqghae naeq-eu-aq,
\q1 Yaqkhaer yaq-eu nya laer yabi sawx-eu mae.
\q1
\v 15 Caecawq taef-aer shar-eu zaqmiq aqbur-aq,
\q1 Nan’ga-i maq tsirlerni, yaer-awr dzavluf-eu uqyaer-anr dur-eu mae.
\q1
\v 16 Aqyawf-anr gheunaq-eu-aq, jaqlaer-anr gheunaq-awr,
\q1 Armar laf nae tsir-anr tsuv-eu gar dur-eu mae.
\q1
\v 17 Shmr-anr shmr nae siqtav-eu lof-aer,
\q1 Tsawrhaqzaq khawf, yawqha-euq cawq-anr yasiq tav-eu mae.
\q1
\v 18 Siqguq arbawr-anr hawpir-eu tsawrhaq-aq,
\q1 Siqguq arsiq yadzaq-awr,
\q1 Yawqha-euq yawsanr-anr lof-awr dawq-eu tsawrhaq-aq,
\q1 Taqhuiq taqmanr-eu jeq za taef-a.
\q1
\v 19 Myavpyawq, ircuf-anr cuhu nar-aq, myavpyawq mawrlar-eu lof-aer,
\q1 Nuima-anr cuhu nar-aq, aqjox-aer ghae-eu tsawrhaq nga laer mawrlar-eu mae.
\q1
\v 20 Shiqbuir lanma hawr-eu lavcawv-eu jeq-aq,
\q1 Byanlar-eu maqbaw-eu lof-aer,
\q1 Tsawrhaq-euq myavnuiv khawf,
\q1 Hawdaev-euq maqbaw-a.
\q1
\v 21 Pyur shawr-eu oeqlanq nae pyur shawr-awr,
\q1 Shuir shawr-eu miqdzaq tsawqbym nae, shuir shawr-eu lof-aer,
\q1 Tsawrhaq-anr khawf, japoeq-eu dawq nae tsermr nya-eu mae.
\q1
\v 22 Aqdzawq argan, lawqloer naeq-aer tanqtsmr-anr nyaefur-awr tanqjer nae tanq-eu khawf,
\q1 Aqyawf-euq yawdzawq yawgan khoer maqbyov-ir-ar.
\b
\q1
\v 23 Yawqha-euq yawrmaf, aqjox-aer pyeufluf-eu nga laer yawmuiq-aer siqnya-awr,
\q1 Mawrner mawrmaf-anr yawmuiq paq-aer bosav-awq.
\q1
\v 24 Aqjeq mirnae aernar-aq,
\q1 Pyurshuir myawqganq-aq, aqmyanluf maqgmq-aer,
\q1 Shuir uqkhov khawf, tiqzir sair tiqzir maq zifnya-a.
\q1
\v 25 Yarmof yawgui bafdzae nar-aq,
\q1 Yarmof yawnanq daefdovlar ngae,
\q1 Gawqjawq-anr daef-eu dzarnyoer yaequiq taef-a.
\q1
\v 26 Yawr-euq baqda’nae, nawr dmghaq dmlmr javlar-awr,
\q1 Cifmyaef-euq baqda’nae, mirtsaq zeur-eu arpoeq javlar taef-a.
\q1
\v 27 Nawr, nawq-euq dzaqdzaq dawrdawr,
\q1 Nawq-euq paeqzaq-euq dzaqdzaq dawrdawr hawr-eu,
\q1 Nawq-euq aqbur zaqkhav deuq, dzaqdaev dawrdaev nya’ni, cifmyaef-euq aqcoer javlof taef-a.
\c 28
\s1 Aernoeq-awr Maeqbawq Bif-eu
\q1
\v 1 Tsawrcawv-aq, aqcawq tiqghaq-iq maqtae-eu gar guvguv-aer caev-eu mae.
\q1 Aerkhawf, tsaq-awr dawr-eu tsawrhaq-aq,
\q1 Arlaqjaqshir lof-aer khaqduqni ghae-eu mae.
\q1
\v 2 Mirkhanq tiq khanq-euq lafkhoer,
\q1 Yawbanq yawlaeq jeq mr-eu baqda’nae,
\q1 Dzoeqda ghawqmya ghaq dovlar nya-eu mae.
\q1 Aerkhawf, ghovshaw-awr siqnya-eu tsawrganr anr-eu tsawrhaq-euq baqda’nae zifnya-eu mae.
\q1
\v 3 Yawshaqzaq-anr nyaefsuf-eu irshaqzaq-aq,
\q1 Sanqlanq ghawqdar-anr daecawv-eu, uqyaer banqma-anr dur-eu mae.
\q1
\v 4 Zanrdawq-anr byaerdzae-eu tsawrhaq-aq,
\q1 Tsawrcawv deuq-anr jaceuq-eu mae.
\q1 Aerkhawf, zanrdawq-anr cantae-eu tsawrhaq-aq,
\q1 Aqyawf maf-anr lavtsoeq ler-eu mae.
\q1
\v 5 Tsawrdoer deuq-aq, dawr-awr tsaq-eu jeq-anr maq ghovshaw nya-a.
\q1 Aerkhawf, Ya’we Miqyaer-anr pov-eu tsawrhaq deuq-aq,
\q1 Dawqtawvluf ghovshaw nya-eu mae.
\q1
\v 6 Garma birpyawv-aer can-eu smrmuiqzaq navmaqtser,
\q1 Dawrcoeni can-eu irshaqzaq-aq, muiqdzaeq-eu mae.
\q1
\v 7 Zanrdawq-anr cantae-eu tsawrhaq-aq,
\q1 Ghovshaw nya-eu zaqyo mae.
\q1 Aerkhawf, dzaqdaev dawrdaev-eu maqbaw-eu deuq naeq-aer cawq cawq-eu ghaq-aq,
\q1 Yawqha-euq aqda, daqgaqlar paq-aer janrnaeq-eu jeq pyeuf-eu mae.
\q1
\v 8 Yawqha-euq myawqganq deuq myaqlarni,
\q1 Jirjeuq ardzaeq-aer sawx-awr,
\q1 Arpoeq ardzaeq yurdzeur-eu tsawrhaq-aq,
\q1 Irshaqzaq-anr ghawqshaq gaqnya-eu tsawrhaq tiq ghaq-euq gharduq,
\q1 Povuiq taq-eu jeq pyeuf-eu mae.
\q1
\v 9 Yawqha-euq naqbawr zanrdawq-anr maq narhaqni,
\q1 Yawqpawyawq ciqpyawr-eu tsawrhaq-aq,
\q1 Aqyawf-euq guiqlanq shardawq khawf,
\q1 Nuidav davlar paq-aer ghae-eu mae.
\q1
\v 10 Dawrcoeni daef-eu tsawrhaq-anr,
\q1 Garma yawdoer kanr-anr canbanq ghaeni sheuqbanq-euq tsawrhaq-aq,
\q1 Yawqha nae duq-euq duqkhanq-anr ya ga’anrghae taef-a.
\q1 Aerkhawf, dawrcoeni daef-eu tsawrhaq-aq, muiq-eu jeqbir of taef-a.
\q1
\v 11 Smrmuiqzaq-aq, yawqha-euq myavnuiv nae haw ngae,
\q1 Yawqhar yawqha yawganr ma laer noeq-eu mae.
\q1 Aerkhawf, ghovshaw nya-eu irshaqzaq-aq,
\q1 Aqyawf-anr yawmuiq-aer hawdov nya-eu mae.
\q1
\v 12 Tsaq-awr dawr-eu tsawrhaq laqkhaqcaer ngae,
\q1 Yawshaef khanqsaer huiq-eu mae.
\q1 Aerkhawf, tsawrcawv turlar ngae, tsawrhaq caevzaf byov-eu mae.
\q1
\v 13 Yawqha-euq yawbanq yawlaeq daeqkaq-eu laer laejae-eu tsawrhaq-aq,
\q1 Tiqjawr-iq maq daefdzaq lar-a.
\q1 Aerkhawf, yawqha-euq yawbanq yawlaeq aerdov-awr,
\q1 Byaerdzae-eu tsawrhaq-aq, ghawqshaq gaq-eu jeq za taef-a.
\q1
\v 14 Aqmyanluf, Ya’we Miqyaer-anr guv-eu tsawrhaq-aq, guiqlanqhuiq taef-a.
\q1 Aerkhawf, nuima lavghanr-eu tsawrhaq-aq,
\q1 Lavbyov lavbyav-eu jeq-anr ga’anr taef-a.
\q1
\v 15 Tsawrcawv, irshaqzaq-anr uvlanr-eu-aq,
\q1 Joeqjoeq-aer can-eu arlaqjaqshir hawr-eu,
\q1 Tsawqdawf lar-eu khaqhmr-anr dur-eu mae.
\q1
\v 16 Ghovshaw nya-eu jeq, maqanr-eu uvlanr-eu tsawrhaq-aq,
\q1 Yawkhav-aer khaeq-awr khav-eu tsawrhaq pyeuf-eu mae.
\q1 Aerkhawf, maerjuir juir-eu jeq-anr byae-eu tsawrhaq-aq, zir baw-eu mae.
\q1
\v 17 Aqcawq-euq shiq lavdov-euq mirnae, guqler-euq tsawrhaq-aq,
\q1 Duqkhanq-anr caevghae luf-eu mae.
\q1 Aqyawf-anr tiqghaq-iq taq cawba’naeq.
\q1
\v 18 Dawrcoeni daef-eu tsawrhaq-aq, yabuq-ir taef-a.
\q1 Aerkhawf, garma birpyawv-aer can-eu tsawrhaq-aq,
\q1 Tiqpov taef-aer yacoq-ir taef-a.
\q1
\v 19 Yawqha-euq mirtsaq-anr duqduq-aer mr-euq tsawrhaq-aq,
\q1 Dzaqdzaq dawrdawr ghawqmya’ni jav taef-a.
\q1 Aerkhawf, gardanr maqtsoeq-eu jeq-anr cantae-eu tsawrhaq-aq,
\q1 Irshaq ya shaqsaef taef-a.
\q1
\v 20 Sarjax zif-eu tsawrhaq-aq,
\q1 Guiqlanq tiqbyan tiqlof za taef-a.
\q1 Aerkhawf, yawkawr-aer smrmuiq muiqlar mawf-eu tsawrhaq-aq,
\q1 Maqbi dar-aer maqdzeur-ir nya-ar.
\q1
\v 21 Myavpyawq huiqnyir tser-eu-aq, maqmuiq-a.
\q1 Aerkhawf, tiqghaqnav, kaqmur tiq pyaeq-euq baqda’nae,
\q1 Yawbanq yawlaeq mrnya-eu mae.
\q1
\v 22 Myavnav nav-eu tsawrhaq-aq,
\q1 Smrmuiq yawkawr-aer muiqlarni laejae-awr,
\q1 Yawqha irshaq yashaq-ir-a laer,
\q1 Tiqpawf-iq maq sharnoeq maq sharsawx-a.
\q1
\v 23 Arsaq saqlar ngae-aq,
\q1 Dawqja nya-eu maeqlar tsof-eu ghaq-anr navmaqtser,
\q1 Maeqpar naeq-eu ghaq-anr noeqmuiq dzaeq-eu gar ya’mawr taef-a.
\q1
\v 24 Yawqha-euq aqda aqma-euq myawq khoeq-awr,
\q1 “Heu-aq, yawbanq yawlaeq maqngeur-a” laer aer-eu tsawrhaq-aq,
\q1 Lavcawv-eu tsawrhaq-euq cawq-anr dur-eu mae.
\q1
\v 25 Nuima huiq-eu tsawrhaq-aq,
\q1 Iqdaeq iqcae lavdov-eu mae.
\q1 Aerkhawf, Ya’we Miqyaer-anr ghoe-eu tsawrhaq-aq, bawle zale taef-a.
\q1
\v 26 Yawqha-euq nuima-anr ghoe-eu tsawrhaq-aq, aqdzawq argan mae.
\q1 Aerkhawf, yawganr ganr-aer daef-eu tsawrhaq-aq, yabuq-ir taef-a.
\q1
\v 27 Irshaqzaq-anr bif-eu tsawrhaq-aq, nym-eu maqbaw-ar.
\q1 Aerkhawf, yawqha-euq myavnuiv awzaf-eu tsawrhaq-aq,
\q1 Yaqkhaer yaq-eu dawq, ghawqmya’ni yadaq taef-a.
\q1
\v 28 Tsawrcawv turlar ngae, mirkhanqzaq caevzaf-eu mae.
\q1 Aerkhawf, tsawrcawv deuq byov-ir ngae,
\q1 Tsaq-awr dawr-eu tsawrhaq myaqlar-eu mae.
\c 29
\s1 Aernoeq-awr Maeqbawq Bif-eu
\q1
\v 1 Maeqpar naeq-eu laer ghawqmya pov maeq-euq khawf,
\q1 Kawqlanr mrghanr-eu tsawrhaq-aq,
\q1 Maq lavsav nya-eu gar keuvni,
\q1 Tiqpov taef-aer yakhaef-ir taef-a.
\q1
\v 2 Tsaq-awr dawr-eu tsawrhaq myaqlar ngae,
\q1 Mirkhanqzaq laqkhaq caer-eu mae.
\q1 Aerkhawf, tsawrcawv uvlanr ngae, mirkhanqzaq manr-eu mae.
\q1
\v 3 Zaqsiq tsawrganr-anr gaq-eu tsawrhaq-aq,
\q1 Yawqha-euq aqda-anr laqkhaq bi caerlar-eu mae.
\q1 Aerkhawf, mawrdo anq-eu deuq naeq-aer cawq-eu tsawrhaq-aq,
\q1 Aqyawf-euq pyurshuir lavdzae jir-eu mae.
\q1
\v 4 Dawr-awr tsaq-eu jeq-euq baqda’nae,
\q1 Sanqpaq mirkhanq lavzif-eu mae.
\q1 Aerkhawf, lafnmf nmf-eu gar gaq-eu tsawrhaq-aq,
\q1 Mirkhanq lavcawv-eu mae.
\q1
\v 5 Yawqha-anr muiqni,
\q1 Yawqha-euq dawqpae jawr-eu tsawrhaq-anr japoeq-eu tsawrhaq-aq,
\q1 Yawqha-euq aqkuir-anr lanrju khmr-eu gar dur-eu mae.
\q1
\v 6 Tsawrdoer-aq, yawqha-euq yawbanq yawlaeq-euq baqda’nae,
\q1 Lanrju-anr pafler taef-a.
\q1 Aerkhawf, tsaq-awr dawr-eu tsawrhaq-aq,
\q1 Carcar-aer laqkhaq yacaer taef-a.
\q1
\v 7 Tsaq-awr dawr-eu tsawrhaq,
\q1 Irshaqzaq-euq gharduq sharnoeq sharsawx-eu mae.
\q1 Aerkhawf, tsawrcawv-aq,
\q1 Heulof-aer ghae-eu siqnya-eu tsawrganr-anr,
\q1 Maq ghovshaw nya-a.
\q1
\v 8 Aqjaf jaf-eu tsawrhaq-aq,
\q1 Meuq meuqlan-aer miqdzaq keuqpuiv nya-eu mae.
\q1 Aerkhawf, tsawrganr anr-eu deuq-aq,
\q1 Nuima paer-eu jeq yurpyawrdzae nya-eu mae.
\q1
\v 9 Tsawrganr anr-eu tsawrhaq, aqdzawq argan naeq-aer jadzaq ngae, cofngaerni maqghae-a.
\q1 Aqjeq mirnae aernar-aq, aqdzawq argan-aq, maquir nar-aq, nuima paer-eu mae.
\q1
\v 10 Shiq maef-eu tsawrhaq-aq,
\q1 Aerkhar maqza’ni daef-eu tsawrhaq-anr byae-eu khawf,
\q1 Dawrcoeni daef-eu tsawrhaq-aq,
\q1 Cawba-eu laer laejae-eu mae.
\q1
\v 11 Aqdzawq argan-aq, nuima kharpaer-eu lof-aer bi dovlar-eu mae.
\q1 Aerkhawf, tsawrganr anr-eu tsawrhaq-aq,
\q1 Yawmuiq-aer nyaeftaeq nya-eu mae.
\q1
\v 12 Uvlanr-eu tsawrhaq tiq ghaq,
\q1 Jaqmyawf-anr narhaq nar-aq,
\q1 Aqyawf-euq kuirlaf zaqkhav dawqtawvluf,
\q1 Tsawrcawv taef-aer pyeufjir-eu mae.
\q1
\v 13 Tiqkawv lof-aer daeftaf luf-eu irshaqzaq,
\q1 Hawr-eu nyaefsuf-eu tsawrhaq nyiq ghaq-anr luf,
\q1 Ya’we Miqyaer nae, yawshaef-anr mawrnya-eu myavnuiv baetsof naeq-euq mae.
\q1
\v 14 Irshaqzaq-anr yawtsaq yawdawr nae,
\q1 Yarkhaq dar-eu sanqpaq-euq nuirmanq-aq,
\q1 Arsaq saq-eu maqbawni zif taef-a.
\q1
\v 15 Darcuir hawr-eu maeqpar-eu jeq-aq, zaqsiq tsawrganr bif-eu mae.
\q1 Aerkhawf, zaq-anr khar daefmawf-eu lof-aer bidaef nar-aq, aqma daqga-eu mae.
\q1
\v 16 Tsawrcawv deuq baerlar ngae, yawbanq yawlaeq jeq myaqlar-eu mae.
\q1 Aerkhawf, tsaq-awr dawr-eu tsawrhaq, aqyawfmaf coq-ir gar ya’mawr taef-a.
\q1
\v 17 Nawq-euq zaqyo-anr dzawpar naeq-awq.
\q1 Khoerlof-aer janr nar-aq, nawq-anr ghaqnaq biza naeqlaf-awr,
\q1 Nawq-euq nuima-anr laqkhaq bicaer naeqlaf taef-a.
\q1
\v 18 Aqgeugar maqkaq, panmaeq-eu jeq maqjav nar-aq,
\q1 Mirkhanqzaq khar daefmawf-eu lof-aer daef-eu mae.
\q1 Aerkhawf, zanrdawq-anr cantae-eu tsawrhaq-aq, guiqlanqhuiq taef-a.
\q1
\v 19 Kuirlaf zaqkhav-aq, dawq nae taef-aer maq dzawpar nya-a.
\q1 Aqjeq mirnae aernar-aq, aqyawf ghovshaw-euq khawf maq mrcaw-a.
\q1
\v 20 Nawr, dawq ardzaeq-aer ngaeqdov kawr-eu tsawrhaq-anr mawrhaw-euq ma laq?
\q1 Aqdzawq argan-anr-aq, heughaq-anr navmaqtser noeqtmqkhar za-eu mae.
\q1
\v 21 Zaq-anr ngae nae, cuhuiq laf-euq kuirlaf zaqkhav-aq,
\q1 Arsaq saqlar ngae, zaqyo tiq ghaq lof-aer durlar taef-a.
\q1
\v 22 Nuima paer-eu tsawrhaq-aq, iqdaeq iqcae lavdov-awr,
\q1 Nuima dav-eu tsawrhaq-euq yawbanq yawlaeq-aq, myaq duidui-eu mae.
\q1
\v 23 Tsawrhaq-euq nuima huiq-eu jeq, aqyawf-anr gheu’aw taef-a.
\q1 Aerkhawf, nuinanq nuiyu anr-eu tsawrhaq-aq, taqhuiq taqmanr-eu jeq za taef-a.
\q1
\v 24 Smrkhoeq naeq-aer gm-eu tsawrhaq-aq, yawqha-euq daefzir-anr byae-eu mae.
\q1 Aqyawf, yawtsaq yawdawr ngaeq-eu ma laer kamq-eu khawf, tiqjeq-iq maq pandov naeqlaf-a.
\q1
\v 25 Tsawrhaq-anr guv-eu jeq-aq, tanrpaf lar-eu lanrju pyeuf-eu mae.
\q1 Aerkhawf, Ya’we Miqyaer-anr, ghoe-eu tsawrhaq-aq, yabuq-ir taef-a.
\q1
\v 26 Tsawrhaq ghawqmya’ni, uvlanr-eu tsawrhaq-euq ghoer mr-eu jeq za’ni sharpov-eu mae.
\q1 Aerkhawf, tsawrhaqzaq-anr, dawr-awr tsaq-eu jeq bi keuvle-eu ghaq-aq, Ya’we Miqyaer mae.
\q1
\v 27 Tsaq-awr dawr-eu tsawrhaq-aq, maqtsaq maqdawr-eu tsawrhaq-anr nuidav dav-eu lof-aer,
\q1 Tsawrcawv-aq, garma-anr nae dawrcoeni daef-eu tsawrhaq-anr nuidav dav-eu mae.
\c 30
\s1 Aqgurla-euq Dawq
\q1
\v 1 Dawq heudeuq-aq, Yaqkhae-euq zaqyo Aqgurla nae ngaeqtaq-euq dawq mae.
\b
\q1 Heughaq nae Irtiqlar-anr, Irtiqlar hawr-eu Urkaq-anr dzawrnaeq-euq dawq mae.
\q1
\v 2 Ngar-aq, aqdir tsawrhaq nuideuq taf-aer lafdzaeq mir-a.
\q1 Tsawrhaq-euq ghovshaw nya-eu jeq maqanr nya.
\q1
\v 3 Ngar, zaqsiq tsawrganr maqya dzawhaw-aer,
\q1 Yawshawr ghaq-euq garkawv-anr taf-eu siqnya-eu tsawrganr khawf maqanr nya.
\q1
\v 4 Mqtav mirkhanq-anr ledav-awr zafka le-euq aqsur ghaq-a?
\q1 Laftuv-euq lafkhoer, jaqlaer nyaefuiq taq-euq aqsur ghaq la?
\q1 Ircuf-anr paerkhanq nae cu-euq aqsur ghaq-a?
\q1 Mirma oeqcoer oeqbawq lavzif-euq aqsur ghaq la?
\q1 Aqyawf-euq tsawrmyanr aqjeq laer kur-awr,
\q1 Aqyawf-euq Zaqyo-euq tsawrmyanr aqjeq laer la?
\q1 Nawr siqnya ma lor?
\b
\q1
\v 5 Miqyaer-euq dawq yawqdawq navluf, shawrjaevni ghae-eu mae.
\q1 Aqyawf-euq lafkhoer, khar caevzaf ler-eu tsawrhaq deuq-euq gharduq, daeqdaqduq pyeuf-eu mae.
\q1
\v 6 Yaerdawq-anr tiqjeq-iq taq dawvlanq.
\q1 Maqngeur nar-aq, Miqyaer, nawq-anr maeqparlar ngae,
\q1 Nawr-aq, jaqmyawf nga laer dovlar taef-a.
\b
\q1
\v 7 Miqyaer-or! Ngar, nawq-anr heu nyiq jeq shar ma.
\q1 Ngar maqshir-euq minav-aer, maqbif-aer taqghae naeqlaf.
\q1
\v 8 Ngaq-anr nae jaqmyawf hawr-eu maqtsaq-eu jeq,
\q1 Garmanr kaq-eu gar yurdzae naeqlaf.
\q1 Ngaq-anr smrmuiqzaq maqngeur nar-aq, irshaqzaq taqbi pyeufnaeqlaf.
\q1 Ngar daefnya’ni, mawf-eu dzaqdzaq dawrdawr bifnaeq laf-awq.
\q1
\v 9 Maqngeur nar-aq, ngar dzaqdaevnya lar-awr,
\q1 “Ya’we Miqyaer aqsur ghaq la?” laer aer-awr,
\q1 Nawq-anr byaernya-eu baw-mr.
\q1 Ngar irshaqshaq nar-aq khawf, smrkhoeq khoeq-awr,
\q1 Ngaq-euq Miqyaer-euq tsawrmyanr-anr lavcawv-eu baw-mr.
\b
\q1
\v 10 Yawsanr ghaq-euq maeqshi, kuirlaf zaqkhav-anr taq jadoer.
\q1 Maqngeur nar-aq, nawq-euq yawlaeq dovlar-awr,
\q1 Aqyawf, nawq-anr yaqkhaeryaq lar-eu baw-mr.
\b
\q1
\v 11 Yawqha-euq aqda-anr, yaqkhaer yaq-awr,
\q1 Yawqha-euq aqma-anr dawq maq ngaeqghae naeq-eu tsawrhaq tsawrtsuif jawr-eu mae.
\q1
\v 12 Yawqha-euq yawjawf maqbi tsiqshawr-euq khawf,
\q1 Yawqhar yawqha, yawshawr ma laer noeq-eu tsawrhaq tsawrtsuif jawr-eu mae.
\q1
\v 13 Yawqhar yawqha, maqgar duidui ma laer noeq-awr,
\q1 Janrghae-eu myavnuiv tsof-eu tsawrhaq tsawrtsuif jawr-eu mae.
\q1
\v 14 Shaqzaq zanqzaq, tsawrhaqzaq-anr nae bibyov-ir-awr,
\q1 Irshaqzaq mirtsaq-anr nae dzaqbyov-eu laer,
\q1 Seuq-aq, micaer jirbav-anr dur-awr,
\q1 Juir-aq, tawvzaq lof-aer dur-eu tsawrhaq tsawrtsuif jawr-eu mae.
\b
\q1
\v 15 Yaeftov aqma zaqmiq nyiq miq jawr-awr,
\q1 “Bifnaeqlaf, bifnaeqlaf!” laer gur-eu mae.
\q1 Dzaqdaev dawrdaev-eu maqbaw-eu smr jeq jav-awr,
\q1 Tiqjawr-iq, “Ghaq ma!” laer maq aerhaw-euq oeq jeq jav-eu mae.
\q1
\v 16 Lmqbymr hawr-eu maqbaw-eu aqma-euq zaq-euq jawrdaq,
\q1 Ircuf maqdaev-eu mirtsaq hawr-eu miqdzaq, “Ghaq ma!” laer maq aerhaw-aq.
\b
\q1
\v 17 Yawqha-euq aqda-anr aqjaf jafdoer-awr, aqma-anr hawdoer-awr,
\q1 Aerdawq maq narhaq geuf-eu tsawrhaq-euq myavnuiv-aq,
\q1 Ghaqlawq-anr jawr-eu awf-af nae yabi tovdov-awr,
\q1 Khaqdzer zaqguq nae yabi dzaq taef-a.
\b
\q1
\v 18 Ngaq-euq gharduq zanq duidui ler-eu smr jeq jav-awr,
\q1 Ngar maq ghovshaw nya-eu oeq jeq jav-eu mae;
\q1
\v 19 Mq-anr zaw-eu khaqdzer-euq garma,
\q1 Logur-anr joe-eu arlawr-euq garma,
\q1 Iqmalavshav-euq ghanrcae can-eu lawq-euq garma hawr-eu,
\q1 Aqbur zaqguq-anr cawq cawq-eu aqli zaqguq-euq garma.
\b
\q1
\v 20 Aqcawq naeq-aer banq-awr joe-eu zaqmiq aqbur-euq garma-aq heulof-aer mae;
\q1 Aqyawf dzaqghaq-awr khaqmae sivshawr-euq nar-aq,
\q1 “Ngar yawlaeq yawca tiqjeq-iq maqmr-aq!” laer aer-eu mae.
\b
\q1
\v 21 Mirtsaq-anr gheunyae lar-eu smr jeq jav-awr,
\q1 Maq daqcoer paq-aer ghae-eu oeq jeq jav-eu mae.
\q1
\v 22 Kuirlaf zaqkhav uvlanr-eu dzoeqdzaq za ngae,
\q1 Aqdzawq argan maqdzaq maqdawr jircoerni javlar ngae,
\q1
\v 23 Aqcawq byae-eu zaqmiq aqbur ya danqdzaq-ir ngae hawr-eu,
\q1 Aqbur zaqkhav, nymrsanr aqma-euq jawrzar za ngae.
\b
\q1
\v 24 Mirtsaq-euq khoertav mawrdo yawnyir khawf,
\q1 Tsawrganr yawkhav-aer anr-eu armawr oeq jeq jawr-eu mae;
\q1
\v 25 Arho-aq, ghaq maqkhav-eu armawr pyeuf-eu khawf,
\q1 Jawrla yamq-anr dzaqdzaq dawrdawr povuiq taq-eu mae.
\q1
\v 26 Logur pyaqiq-aq, nanqjawvni ghae-eu jeqzaq pyeuf-eu khawf,
\q1 Logur baqgha-anr khaqlo yawpav-euq lafkhoer banqbanq-awr jawr-eu mae.
\q1
\v 27 Nyaevbanr-aq, sanqpaq maqbaw-eu khawf,
\q1 Baqmaf maf-awr cannya-eu mae.
\q1
\v 28 Gharghawq-aq, aqlaf nae nyaefza nya-eu khawf,
\q1 Sanqpaq-euq nymr-anr jawr-eu mae.
\b
\q1
\v 29 Kuirtof ciq ngae, hawmuiq-eu smr jeq jawr-awr,
\q1 Garma can ngae hawmuiq-eu oeq jeq jawr-eu mae;
\q1
\v 30 Arlaqjaqshir-aq, jeqzaq dawqtawv luf-euq lafkhoer,
\q1 Aqcawq navmaqtser ghaq khavdzaeq-awr,
\q1 Tiqjeq-anr-iq maq yanrpawr-a.
\q1
\v 31 Mrzeuv mrzeuv-aer can-eu yaciv yapoer,
\q1 Cifmyaef cifbuq hawr-eu guirmaf naeq-aer can-eu sanqpaq.
\b
\q1
\v 32 Nawr, aqdzawq argan gan-awr, yawqhar yawqha ciqpoeq-awr,
\q1 Yawcawv jeq mr-eu laer tov-euq ngeur nar-aq,
\q1 Nawq-euq aqlaf nae, yawqha-euq khaqmae-anr khawvkaq-awq.
\q1
\v 33 Aqjeq mirnae aernar-aq,
\q1 Mawrner aqcoer-anr kawv nar-aq, aqcoer ymrler-awr,
\q1 Narmaer-anr yeuf nar-aq, narmaer shiq dovle-eu lof-aer,
\q1 Nuima lavpaer nar-aq, iqdaeq iqcae dovlar-eu mae.
\c 31
\s1 Sanqpaq Leqmeuqlar-euq Dawq
\q1
\v 1 Heu-aq, sanqpaq Leqmeuqlar-euq dawq mae:
\b
\q1 Aqyawf-euq aqma nae ngaeqngaeq-aer aqyawf-anr maeqnaeq tsovnaeq-euq dawq mae.
\q1
\v 2 Ngaq-euq zaqyo-or! Aqjeq janrluf-eu le?
\q1 Ngaq nae baw-euq zaqyo-or! Aqjeq janrluf-eu le ler?
\q1 Ngaq nae kamq-euq zaqyo-or! Aqjeq janrluf le laer aernar-aq?
\q1
\v 3 Nawq-euq ghaq, zaqmiq aqbur-anr taqbif.
\q1 Nawq-euq garma khawf, sanqpaq-anr lavcawv lar-eu tsawrhaq-anr taqbif.
\q1
\v 4 Leqmeuqlar-or! Sanqpaq deuq, jirbaq dawr-eu maqtsaq-a.
\q1 Dzoeqda deuq, jirbaq jirtav dawr-eu khawf maqtsaq-a.
\q1 Sanqpaq deuq, heulof-aer mr paq-aer maqghae-a.
\q1
\v 5 Maqngeur nar-aq, aqyawfmaf dawryaef ngae, zanrdawq-anr ngaerjir-awr,
\q1 Shaqzanq daqluf-eu deuq-anr khartaf-eu dawr-awr tsaq-eu jeq, yurpyawv jirnya-eu mae.
\q1
\v 6 Jirbaq jirtav-aq, shirler luf-eu deuq-anr bidawr-awr,
\q1 Aqgaf jirbaq-aq, nuima khaqjawfni, shaqzanq daqluf-eu deuq-anr bidawr-awq.
\q1
\v 7 Aqyawf-anr bidawr-awr, irshaq shaq-eu bingaer-awr,
\q1 Aqyawf shaqzanq mr-eu bi ngaerbyovjir law.
\q1
\v 8 Dawq maq ngaeqnya-eu deuq-euq gharduq,
\q1 Nawq-euq khaqmae nae ngaeqdan naeq-awr,
\q1 Yashir mae laer dartsaev taq-euq tsawrhaq deuq-anr, hawpir naeq-awq.
\q1
\v 9 Nawq-euq khaqmae mrnga-awr,
\q1 Tsaq-awr dawr-eu lafkhoer yarkhaq dar-awq.
\q1 Irshaqzaq hawr-eu shaqzaq zanqzaq deuq-anr, ngaeqghae danteq naeq-awq.
\s1 Bym-eu Miqzaq
\q1
\v 10 Bym-eu miqzaq aqsur ghaq povmawr nya-eu la?
\q1 Aqyawf-aq, nertseuvni ghae-eu khaqlo saer navmaqtser, arpoeq khav-eu mae.
\q1
\v 11 Aqyawf-euq khaqdzerzaq-euq nuima-aq, aqyawf-anr ghoejir coer-eu mae.
\q1 Khoermirnae, jirjeuq maqza-eu maqbaw-a.
\q1
\v 12 Aqyawf khardaef-eu tiqzir, khaqdzerzaq-anr muiqler-eu jeq taef-aer mr-awr,
\q1 Yawdoer jeq maqmr-a.
\q1
\v 13 Aqyawf, yawr cafhm hawr-eu jiq arbawr pov-awr,
\q1 Nuima keuv-eu lafkhoer, aqyawf-euq aqlaf nae myawq mr-eu mae.
\q1
\v 14 Aqyawf-aq, jeqgaf gaf-eu tsawrhaq-euq lawq lof-aer,
\q1 Garmanr kaq-eu gar nae, dzaqdzaq dawrdawr irkanr yuranr laf-eu mae.
\q1
\v 15 Aqyawf uqbya maqbya lar-euq minav-aer tur-awr,
\q1 Nymrkhanq-euq zaqdeuq, dzaq-eu gharduq dzar lavsav-awr,
\q1 Aqbur zaqkhav deuq-anr, gar daeqbir naeq-eu mae.
\q1
\v 16 Aqyawf, mirtsaq-anr haw-awr, yawmuiq-aer sharsawx-awr zeur-eu mae.
\q1 Khoernar-aq, aqyawf-euq aqlaf nae povza-euq jirjeuq yur-awr, aqgaf yarkmr mr-eu mae.
\q1
\v 17 Aqyawf, yawqhar yawqha, ghaq nae jof-anr paf-awr,
\q1 Aqyawf-euq aqlaf mrdeur-eu mae.
\q1
\v 18 Aqyawf-euq jeqgaf jeqka mrmyawq,
\q1 Jirjeuq zalar-eu hawmawr taq-euq mae.
\q1 Uqcif paw, aqyawf-euq tsirkhmq, maqbi miv-ir ni gar mr-eu mae.
\q1
\v 19 Aqyawf, aqyawf-euq aqlaf nae saqlaq ghawr-awr,
\q1 Yawqha-euq aqlaf nae saqkanr shuir-eu mae.
\q1
\v 20 Aqyawf, irshaqzaq-anr aqlaf cawqdov naeq-awr,
\q1 Aqyawf-euq aqlaf, shaqzaq zanqzaq-anr cawqja naeq-eu mae.
\q1
\v 21 Aqyawf-euq nymrkhanqzaq-euq gharduq,
\q1 Maeqtsoeq paerner yawlmr dmlof-eu mirnae,
\q1 Ngaer ga ngae yamq-anr khawf maqguv-a.
\q1
\v 22 Aqyawf, yawqha-euq gharduq, doeq kuf-awr aryaev tsovtaq-euq khawqdaq-anr khawqdav-eu saqpar zaf-awr,
\q1 Aqyawf-euq maeqtsoeq-aq, nerpuir puir-awr sheqsha saqpar nae guftaq-eu mae.
\q1
\v 23 Aqyawf-euq khaqdzerzaq-aq,
\q1 Meuq-euq lanrkhaeq-anr jawr-eu deuq siqnya-awr,
\q1 Mirkhanq-euq aqyuif aqtsu deuq-euq ghanrcae nuir-eu mae.
\q1
\v 24 Aqyawf, jiq saqpar nae, dmghaq dmlmr guf-awr anq-eu uqtaf,
\q1 Jofpaf khawf janr-awr, jeqgaf gaf-eu deuq-anr anqnaeq-eu mae.
\q1
\v 25 Ghaq hawr-eu khanqsaer-aq,
\q1 Aqyawf-euq dmghaq dmlmr pyeuf-awr,
\q1 Maeqhu paw keuvle-eu arnan-anr laqkhaq caer-eu mae.
\q1
\v 26 Aqyawf-euq khaqmae mrnga ngae, zaqsiq tsawrganr dovle-awr,
\q1 Aqyawf-euq maeqlar-aq, ghawqshaq gaq-eu zanrdawq ngaeq-eu mae.
\q1
\v 27 Aqyawf, aqyawf-euq nymrkhanqzaq-euq garma, yawmuiq-aer hawnaeq-awr,
\q1 Nymrgawq yawdoer-euq kaqmur maqdzaq-a.
\q1
\v 28 Aqyawf-euq zaqdeuq turlar-awr ciqpoeq-eu uqtaf,
\q1 Aqyawf-euq khaqdzerzaq khawf, aqyawf-anr jaceuq-eu mae.
\q1
\v 29 Aqyawf-euq khaqdzerzaq aer-eu,
\q1 “Bym-eu zaqmiq ghawqmya’ni jawr-eu mae.
\q1 Aerkhawf, nawr-aq, aqcawq taf-aer bymdzaeq-eu mae.”
\q1
\v 30 Yaler paq-aer ghae-eu yawjaq-aq, jaqmyawf maershuir pyeuf-awr,
\q1 Mawrlar-eu gar hawmuiq-eu jeq khawf maqgmq-a.
\q1 Aerkhawf, Ya’we Miqyaer-anr guv-eu zaqmiq aqbur-aq, aqcawq jaceuq taef-a.
\q1
\v 31 Aqyawf-euq aqlaf nae mrza-euq arsiq, aqyawf-anr bif-awr,
\q1 Meuq-euq lanrkhaeq-anr aqyawf nae mr-awr shar-euq jeq, aqyawf-anr jaceuq luf-ur.
