\id MAT /
\h Maqtaeq
\toc3 Mt
\toc2 Maqtaeq
\toc1 Maqtaeq Nae Bof-euq Guiqlanqdawq
\mt1 MAQTAEQ
\mt2 Maqtaeq Nae Bof-euq Guiqlanqdawq
\ili Bof-euq ghaq: Maqtaeq
\ili Gui-eu tsawrhaq: Yurdav tsawrhaq
\ili Bof-euq aryamq: A.D. 50
\imt1 Jashaw-eu Dawq
\ip Yaerbof yawoer-euq lafkhoer Meqsirya oe mae laer Miqyaer gharduq ghawqmya gar ngaeqdan taq-euq mae. Miqyaer, Yaerbof yawoer-euq lafkhoer dawq ngaeqsaq saq-awr 400 khof aerghaq byanlar ngae, aqyawf-euq Zaqyo, mirtsaq-euq khoertav bi’oe-euq mae. Guiqlanqdawq oeq pur luf-euq lafkhoer laqkhaq caer-eu guiqlanqdawq, Yeqsur-euq daefzir, yashir-awr ghofdaef lar-euq garkawv boftaq-euq mae. Yeqsur-aq, Yaerbof yawoer-euq lafkhoer Miqyaer gharduq ngaeqdan taq-euq dawq byanlar-euq mae laer bimawrni, A.D. 50 khof-anr Maqtaeq, sanqbof heupur bof-euq mae. Yurdav tsawrhaq, Yeqsur-aq Meqsirya nga laer bijan-eu gharduq bof-euq mae.
\ip Maqtaeq-euq tsawrmyanr yawqmyanr yawq-aq, Leqbir laer kur-eu mae. Aqyawf, Yeqsur-anr cantae-euq maeqhu, jeq taf-eu tsawrhaq geufyaf-euq mae (Mk 2:14). Khoerngae yamq-anr Lormav, Yurdav tsawrhaq-anr uvlanr luf-eu mirnae, Yurdav tsawrhaq, Lormav-anr muir-eu deuq laer sawxtaq-euq mae. Jeq taf-eu tsawrhaq, Lormav-euq gharduq taf ngae, aqyawfmaf aqmyanluf yawqha-euq gharduq khawf, yurdov geuf-eu mae. Sanqpaq Yeqsur, Maqtaeq zawr doer-eu gar heu mrmr-aer jawrluf-eu gar nae kur-euq mae. Khoernar-aq, aqyawf-euq daefzir lavmuiq lavpar naeq-awr, aqyawf-anr ghaqkhaer bigeufni kur-euq uqtaf, laqkhaq caer-eu guiqlanqdawq heupur bibofni khawf zmq-euq mae.
\ip Sanqbof heupur-euq deuvzaq yawbae deuv, Yeqsur-aq Meqsirya mae laer sanqbof heupur-euq nuinoeq uqdzan toeqmaeq taq-euq mae. Yeqsur-aq, Aqbyaqhaq-euq Zaqyo mae laer Maqtaeq deuvma tif lafkhoer tsuif boftaq-euq mae. Yeqsur-aq, Daqbir-euq Zaqyo khawf pyeuf-eu mae laer, Maqtaeq sanqbof-euq lafkhoer ghawqmya gar Daqbir hawr-eu Daqbir-euq dzoeqdzaq-anr aerkeuv taq-euq mae. Yeqsur-aq, Yaerbof yawoer-euq lafkhoer Miqyaer gharduq ngaeqdan-eu dawqdeuq byanlar-euq Sanqpaq mae. Yeqsur-aq, Irsaqleqlav-euq Meqsirya mae. Yeqsur-aq, tsawrjeuq tsawrca dawqtawv luf-euq Meqsirya khawf ngeur-eu mae. Maqtaeq sanqbof arsaq saq-ir gar, tsawrjeuq tsawrca dawqtawvluf zaqlanr pyeuflarni janr-ir laer Yeqsur nae bifsaq saq-euq khaerdawq boftaq-euq mae.
\ip Maqtaeq, aqyawf nae bof-euq nuinoeq uqdzan-anr gui-eu deuq yawmuiq-aer ghovshawnya paq-aer arkawv yawmuiq paq-aer kawvtaq-euq mae. Maqtaeq, Yeqsur-euq daefzir hawr-eu guiqlanq-euq gar mr-euq smq pav heulof-aer birpav taq-euq mae. Sanqpaq-euq gharduq laeqhmq-eu (Mt 1:1-4:16), Sanqpaq guiqlanq-euq gar mr-euq (Mt 4:17-16:20), Sanqpaq shir-awr bi bafpanq-awr ghofdaef lar-euq (Mt 16:21-28:20). Aqyawf pav aqyawf-euq lafkhoer, Maqtaeq, Yeqsur-euq daefzir-anr taf-eu garkawv uqdzan deuq tser-awr boftaq-euq mae. Aqyawf zirga dzanrga hawr-eu maeq-awr tsov-eu jeq khawf boftaq-euq mae. Yeqsur nae maeq-euq gar nae, aqcawq siqnya dzaeqdzaeq-eu-aq Gawqjawq-anr Maeq-euq Maeqdawq Mae (Mt 5-7).
\ip Yeqsur-aq, tsawrjeuq tsawrca dawqtawv luf-euq Sanqpaq hawr-eu Meqsirya mae. Aqdui, aqyawf-anr jan-awr cantae-eu tsaq mae.
\iot Maqtaeq Sanqbof-euq Mawrkawr:
\io1 I. Sanqpaq-euq gharduq laeqhmq-eu (Mt 1:1-4:16)
\io1 II. Sanqpaq guiqlanq-euq gar mr-euq (Mt 4:17-16:20)
\io1 III. Sanqpaq shir-awr bi bafpanq-euq gar nae ghofdaef lar-euq (Mt 16:21-28:20)
\c 1
\s1 Yeqsur Kali-euq Tsuif
\r Lk 3:23-38
\p
\v 1 Sanqbof heu-aq, ♦Aqbyaqhaq hawr-eu Daqbir-euq Zaqyo, Yeqsur Kali-euq tsuif mae.
\p
\v 2 Aqbyaqhaq-euq zaqyo-aq, Irtsav mae. Irtsav-euq zaqyo-aq, Yaqkov mae. Yaqkov-euq zaqyo-aq, Yurdav hawr-eu aqyawf-euq maernmr deuq mae.
\v 3 Yurdav-euq zaqyo-aq, Taqmaq ovnae daefle-euq Peqlev hawr-eu Zeqlar mae. Peqlev-euq zaqyo-aq, Heqzaqloq mae. Heqzaqloq-euq zaqyo-aq, Lamq mae.
\v 4 Lamq-euq zaqyo-aq, Aqmiqnaqdar mae. Aqmiqnaqdar-euq zaqyo-aq, Naqshoq mae. Naqshoq-euq zaqyo-aq, Saqlaqmor mae.
\v 5 Saqlaqmor-euq zaqyo-aq, Laqhar ovnae daefle-euq Borzav mae. Borzav-euq zaqyo-aq, Lurta ovnae daefle-euq Orbaev mae. Orbaev-euq zaqyo-aq, Yeqshaer mae.
\v 6 Yeqshaer-euq zaqyo-aq, sanqpaq Daqbir mae.
\p Sanqpaq Daqbir-euq zaqyo-aq, ♦Sorlaqmoq mae. (Sorlaqmoq-euq aqma-aq, Urliryav-anr tiq zanr ir-euq mae.)
\v 7 Sorlaqmoq-euq zaqyo-aq, Leqhorbamq mae. Leqhorbamq-euq zaqyo-aq, Aqbiryav mae. Aqbiryav-euq zaqyo-aq, Aqsar mae.
\v 8 Aqsar-euq zaqyo-aq, Yeqhorshaqpar mae. Yeqhorshaqpar-euq zaqyo-aq, Yorlamq mae. Yorlamq-euq zaqyo-aq, Urzir mae.
\v 9 Urzir-euq zaqyo-aq, Yordamq mae. Yordamq-euq zaqyo-aq, Aqgav mae. Aqgav-euq zaqyo-aq, Heqzeqgir mae.
\v 10 Heqzeqgir-euq zaqyo-aq, Maqnaqseq mae. Maqnaqseq-euq zaqyo-aq, Aqmoq mae. Aqmoq-euq zaqyo-aq, Yorsiv mae.
\v 11 Baqburloq mirkhanq-anr bi nyaefghae ngae, Yorsiv-euq zaqyo-aq, Yeqkornir hawr-eu aqyawf-euq maernmr deuq daefle-euq mae.
\p
\v 12 Baqburloq mirkhanq-anr bi nyaefghae ghaq-awr nae, Yeqkornir-euq zaqyo-aq, Shaqtirlav mae. Shaqtirlav-euq zaqyo-aq, Zeqlurbaqbeqlar mae.
\v 13 Zeqlurbaqbeqlar-euq zaqyo-aq, Aqbiruv mae. Aqbiruv-euq zaqyo-aq, Erlirkmq mae. Erlirkmq-euq zaqyo-aq, Aqzor mae.
\v 14 Aqzor-euq zaqyo-aq, Zaqdov mae. Zaqdov-euq zaqyo-aq, Aqcmq mae. Aqcmq-euq zaqyo-aq, Erliruv mae.
\v 15 Erliruv-euq zaqyo-aq, Erlaqzaq mae. Erlaqzaq-euq zaqyo-aq, Maqtaq mae. Maqtaq-euq zaqyo-aq, Yaqkov mae.
\v 16 Yaqkov-euq zaqyo-aq, Maqliv-euq khaqdzerzaq Yorsaev mae. Kali laer kur-eu Yeqsur-aq, Maqliv-anr nae daefle-euq mae.
\p
\v 17 Khoermirnae, Aqbyaqhaq-anr nae Daqbir-anr keuvni 14 tsuif byan-eu mae. Daqbir-anr nae Baqburloq mirkhanq-anr bi nyaefghae ngae keuvni 14 tsuif, Baqburloq mirkhanq-anr bi nyaefghae-euq ngae-anr nae Kali-anr keuvni khawf 14 tsuif-eu byan mae.
\s1 Yeqsur Daefle-euq
\r Lk 1:26-38; 2:1-7; Yh 1:1-2,14
\p
\v 18 Yeqsur Kali daefle-euq garkawv-aq heulof-aer mae. Aqyawf-euq aqma Maqliv-aq, Yorsaev-anr danqdzaq-ir ma laer aertsaev taq-euq mae. Aqyawfnyaf maq sheuqdanq dzaq-euq minav-aer, Maqliv, Yawshawr Saflar-euq baqda’nae zaq tsaevler-euq mae.
\v 19 Aqyawf-euq yoshuif Yorsaev-aq, tsaq-awr dawr-eu tsawrhaq mae. Aqyawf, Maqliv-anr aqcawq-euq maeqshi myavpyawq narmaer maqbi cawv-ir mawf-eu mirnae, aqcawq-anr maqbi siqni ghawq ma laer noeqtaq-euq mae.
\v 20 Yorsaev khoerlof-aer sharnoeqluf ngae, aqyawf yufmav mav-eu lafkhoer, ♦Sanqpaq Miqyaer-euq mqtav ghaqkhaer dovle-awr heulof-aer aer-eu mae: “Daqbir-euq zaqyo Yorsaev-or, nawq nae aertsaev taq-euq Maqliv-anr sheuqdanq dzaq-eu taq noeqshaq. Aqjeq mirnae aernar-aq, aqyawf piluf-eu zaq-aq, Yawshawr Saflar-euq baqda’nae tsaevler-euq mae.
\v 21 Aqyawf, zaqyo tiq ghaq ciq taef-a. Nawr, aqyawf-anr Yeqsur laer ya myanrnaeq-eu mae. Aqjeq mirnae aernar-aq, aqyawf, aqyawf-euq tsawrjeuq tsawrca-anr iqbax-euq lafkhoer nae kakhofdov naeq taef-a.”
\p
\v 22 Heudeuq dawqtawvluf pyeuflar-euq-aq, Sanqpaq Miqyaer, aqyawf-euq gharduq ngaeqdan-eu tsawrhaq-anr ghoe-awr aertaq-euq dawq heudawq byanlar-euq mae:
\p
\v 23 \qt “Hawde-eq, miqdaf dafshawr tiq ghaq, zaq tsaevler-awr, Zaqyo tiq ghaq ciq taef-a. Aqcawq, aqyawf-anr Ermaqnoeqlar laer kur taef-a”\qt*
\rq (Isy 7:14)\rq*
\p “Ermaqnoeqlar” laer aer-eu-aq, “Miqyaer, aqdui naeq-aer jawr mae” laer aermawf-eu mae.
\p
\v 24 Yorsaev noeqlar-awr tur-euq nar-aq, Sanqpaq Miqyaer-euq mqtav ghaqkhaer nae aqyawf-anr aernaeq-euq lof-aer Maqliv-anr sheuqdav-euq mae.
\v 25 Aerkhawf, zaq khoerghaq maqciq-euq khoerkeuvni, Maqliv naeq-aer maq yuftaf-aq. Huqbaw zaqyo khoerghaq daefle-awr, aqyawf-anr Yeqsur laer myanrnaeq-euq mae.
\c 2
\s1 Siqzaq Ganryo Deuq Lar-euq
\p
\v 1 Sanqpaq Heqlor uvlanrluf ngae, Yeqsur, Yurdav mirkhanq Baeqlaeqhaeq-anr daefle-euq mae. Khoerngae, siqzaq ganryo heumyav ghaq nanrma dovkhaeq paw nae Yeqlursaqlaeq-anr larkeuv-awr narhaq-eu,
\v 2 “Yurdav tsawrhaq-euq Sanqpaq geuf-eu laer daefle-euq ghaq aqgar jawr-eu la? Nga’maf, nanrma dovkhaeq paw aqyawf-euq aqguir-anr ya’mawr-awr, aqyawf-anr uqduq tanq-eu gharduq lar-euq ma.”
\p
\v 3 Sanqpaq Heqlor yagaq ngae, nuima tiqpawf-iq maqsar-a. Yeqlursaqlaeq-anr jawr-eu tsawrhaq dawqtawvluf khawf nuima maqsar-a.
\v 4 Khoerngae, aqyawf, pirma aqyuif deuq hawr-eu zanr maeq-eu tsawrhaq dawqtawv luf-anr kuruiq-awr, Kali aqgeugar daefle-eu la laer narhaq-euq mae.
\p
\v 5 Aqyawfmaf heulof-aer aerkhof naeq-euq mae, “Yurdav mirkhanq, Baeqlaeqhaeq-anr daefle taef-a. Aqjeq mirnae aernar-aq, Miqyaer gharduq ngaeqdan-eu tsawrhaq heulof-aer boftaq-euq mae:
\p
\v 6 \qt ‘Yurdav mirkhanq-anr jav-eu Baeqlaeqhaeq-or! \qt*
\p \qt Nawr-aq, Yurdav-euq meuqdeuq-euq lafkhoer nae teqdzaeq-eu meuq maqngeur-a. \qt*
\p \qt Aqjeq mirnae aernar-aq, aqkar, ngaq-euq Irsaqleqlav tsawrjeuq tsawrca-anr uvlanr-eu tiq ghaq, \qt*
\p \qt Nawq-euq lafkhoer nae dovlar taef-a.’ ” \qt*
\rq (Mik 5:2)\rq*
\p
\v 7 Khoerngae, Heqlor, aqcawq-anr maqbi siqni siqzaq ganryo khoerdeuq-anr kur-awr, aqguir khoersiq dovlar-euq aryamq narhaq duq-euq mae.
\v 8 Khoernar-aq, aqyawf, aqyawf maf-anr Baeqlaeqhaeq-anr khaerghae-eu naeq-aer aernaeq-eu, “Nawmaf, zaq heughaq-anr yawmuiq-aer povmawr duq-ir-awq. Povmawr-euq nar-aq, ngar khawf aqyawf-anr uqduq yatanqni, ngaq-anr tsafgaqlar de-eq.”
\p
\v 9 Aqyawfmaf, sanqpaq-euq dawq yagaq-awr dov-ir-euq mae. Nanrma dovkhaeq paw ya’mawr-euq aqguir khoersiq par dovle-awr, aqyawf maf-euq maeqhuq maeqhuq-aer irghae-awr, zaq khoerghaq jawr-eu gar irkeuv ngae, khoertav naqler taq-euq mae.
\v 10 Aqyawfmaf, aqguir khoersiq-anr ya’mawr ngae, laqkhaqcaer duidui-eu mae.
\v 11 Irkanr urler ngae, aqlizaq hawr-eu aqyawf-euq aqma Maqliv-anr ya’mawr-awr, pawqtsuif pawqdmq dmq-awr, aqlizaq-anr uqduq tanq-euq mae. Khoernar-aq, aqyawfmaf nae yurlaf-euq arpoeq zawr khav-eu lafsawq deuq beuqdov-awr, aqyawf-anr damqnaeq-euq mae. Lafsawq khoerdeuq-aq, shuir, ♦lawrbaoq hawr-eu ♦murlaq mae.
\p
\v 12 Yufmav mav-eu lafkhoer, Sanqpaq Miqyaer, aqyawf maf-anr Heqlor jawr-eu gar taq ghofmawrler laer maeqnaeq-euq mirnae, aqyawfmaf yawqpawyawq nae aqyawf maf-euq mirkhanq-anr ghof-ir-euq mae.
\s1 Irjirtuv-anr Caevjawr-ir-euq
\p
\v 13 Aqyawfmaf ghof-ir dzeur-euq nar-aq, Sanqpaq Miqyaer-euq mqtav ghaqkhaer tiq ghaq, Yorsaev yufmav mav-eu lafkhoer dovle-awr aer-eu, “Tur-awr, aqlizaq hawr-eu aqyawf-euq aqma sheuq-awr Irjirtuv-anr caevjawr-ir-awq. Ngar, nawq-anr aernaeqlaf ngae keuvni khoergar jawr-awq. Aqjeq mirnae aernar-aq, Heqlor, aqlizaq-anr saef-eu laer pov taef-a.”
\p
\v 14 Khoerngae, Yorsaev tur-awr, uqcif saerghanr ma-aer aqlizaq hawr-eu aqyawf-euq aqma sheuq-awr, Irjirtuv-anr caevjawr-ir-euq mae.
\v 15 Heqlor shir ngae keuvni, khoergar jawr-euq mae. Garkawv heu-aq, Sanqpaq Miqyaer nae aqyawf-euq gharduq ngaeqdan-eu tsawrhaq-anr ghoe-awr aertaq-euq dawq heudawq byanlarni pyeuflar-euq mae,
\p \qt “Ngar, ngaq-euq zaqyo-anr Irjirtuv-anr nae kurdov laf-euq ma.” \qt*
\rq (Hs 11:1)\rq*
\s1 Heqlor, Aqlizaq Deuq-anr Saef-euq
\p
\v 16 Khoernar-aq, aqyawf-aq, siqzaq ganryo deuq nae jaqmyawf bimyawf-euq nga laer Heqlor yasiq ngae, nuima paer duidui-eu mae. Aqyawf nae siqzaq ganryo deuq-anr narhaqduq taq-euq aryamq-anr sharsawx-awr, Baeqlaeqhaeq hawr-eu tanqghof tanqjawr-anr kharjawr-eu nyiq khof-euq lafov paw-euq aqli deuq-anr, tsawrhaq khaerghae-awr bi saefjir-euq mae.
\v 17 Heu-aq, Miqyaer gharduq ngaeqdan-eu Yeqlaqmir nae aertaq-euq dawq heudawq byanlar-euq mae:
\p
\v 18 \qt “Laqmar meuq-euq lafkhoer noeqdui noeqduir-awr tsawrngoer ngoer-eu tersar yagaq-euq mae. \qt*
\p \qt Khoer-aq, Laqkeqlar, aqyawf-euq zaqdeuq-euq baqda’nae ngoerluf-eu mae. \qt*
\p \qt Aqyawf-euq zaqdeuq maqpar jawr-eu mirnae, aqcawq, aqyawf-anr nuima maqbi sarlar nya-a.” \qt*
\rq (Ylm 31:15)\rq*
\s1 Naqzaqlaer-anr Ghofler-euq
\r Lk 2:39-40
\p
\v 19 Heqlor shirdzeur-awr, Yorsaev, Irjirtuv-anr jawrluf ngae, Sanqpaq Miqyaer-euq mqtav ghaqkhaer tiq ghaq, Yorsaev yufmav mav-eu lafkhoer dovle-awr heulof-aer aernaeq-euq mae,
\v 20 “Tur-awr, aqlizaq hawr-eu aqyawf-euq aqma sheuq-awr, Irsaqleqlav mirkhanq-anr ghofler-awq. Aqjeq mirnae aernar-aq, aqlizaq-anr saef-eu laer pov-eu ghaq shir-euq mae.”
\p
\v 21 Khoerngae, Yorsaev tur-awr, aqlizaq hawr-eu aqyawf-euq aqma sheuq-awr, Irsaqleqlav mirkhanq-anr ghofler-euq mae.
\v 22 Aerkhawf, Aqgeqlar, aqyawf-euq aqda Heqlor-euq dzoeqdzaq za-awr, Yurdav mirkhanq-anr uvlanr luf-eu garkawv Yorsaev yagaq-euq mirnae, khoergar maq ghofler peuq-a. Yufmav mav-eu lafkhoer, Miqyaer, aqyawf-anr par maeqnaeq-awr, Gaqliqlaer mirkhanq-anr jawrler-euq mae.
\v 23 Naqzaqlaer laer kur-eu meuq tiq meuq-anr lekeuv-awr, khoergar jawr-euq mae. Khoer-aq, Miqyaer gharduq ngaeqdan-eu tsawrhaq nae aertaq-euq dawq heudawq byanlar-euq mae, “Aqyawf-anr Naqzaqlaer tsawrhaq laer kur taef-a.”
\c 3
\s1 Yorhaq Dawqmaeq Maeq-eu
\r Mk 1:1-8; Lk 3:1-20; Yh 1:6-8,15-36
\p
\v 1 Khoerngae yamq-anr, Bartirsaq mrnaeq-eu\f + \fr 3:1 \fk Bartirsaq mr-eu \ft Heudawq-aq, ircuf shawr-eu laer khawf zmq-eu mae.\f* Yorhaq dovlar-awr, Yurdav mirkhanq-anr jav-eu bawrtsanq bawrdanr-anr jawr-awr dawqmaeq heulof-aer maeqluf-eu mae,
\v 2 “Noeqpov noeqpar-awq. Aqjeq mirnae aernar-aq, mqtav mirkhanq keuvle shaw-iq mae.”
\v 3 Miqyaer gharduq ngaeqdan-eu Irsaqyar nae aertaq-euq dawq heudawq-aq, Yorhaq-anr aerkeuv mawf-eu mae,
\p \qt “Bawrtsanq bawrdanr-anr tsawrhaq tiq ghaq-euq tersar gur-eu, \qt*
\p \qt ‘Sanqpaq Miqyaer-euq garma shardanr-awr, aqyawf-euq garma dawrcoeni lavdawr-awq.’ ”\qt*
\rq (Isy 40:3)\rq*
\p
\v 4 Yorhaq-aq, lawtaw cafhm-euq maeqtsoeq dm-awr, jof-anr shaqkhov jofpaf paftaq-awr nae, nyaevbanr hawr-eu bawrtsanq byaquir dzaq-eu mae.
\p
\v 5 Khoerngae, Yeqlursaqlaeq-anr jawr-eu tsawrhaq, Yurdav mirkhanq doeni jawr-eu tsawrhaq hawr-eu, Yawrdaq lawrbaq gawvtaw jawr-eu tsawrhaq dawqtawvluf Yorhaq jawr-eu gar ir-awr,
\v 6 aqyawfmaf, yawqha-euq iqbax jadov jadov-aer, Yawrdaq lawrbaq-euq lafkhoer Yorhaq nae bartirsaq bi mrnaeq-euq mae.
\p
\v 7 ♦Paqliqsaer deuq hawr-eu Saqduqgaer deuq ghawqmya’ni, aqyawf-euq bartirsaq hageuf le-eu gar ya’mawr ngae, aqyawf maf-anr heulof-aer aernaeq-euq mae, “Dof khav-eu arlawr-euq zaqdeuq-or! Aqkar keuvle-eu nuima paer-eu jeq-anr caevbuq nya’ni, aqsur ghaq nae nawmaf-anr aernaeq laf-euq la?
\v 8 Nawmaf noeqpov noeqpar-euq gar geux-eu arsiq bi siqle-awq.
\v 9 ‘Aqbyaqhaq-aq, nga’maf-euq aqda yawdzanr ma’ laer nawmaf-euq nuima-euq lafkhoer taqnoeq. Ngar, nawmaf-anr aernaeq nyar, Miqyaer-aq, khaqlo heudeuq-anr Aqbyaqhaq-euq zaq bi pyeuflar nya-eu mae.
\v 10 Nymq-mr deuvhaq, arbawr-euq dawqpaeq-anr bafmawq taq-euq mae. Arsiq yawmuiq maq siqle-eu arbawr yawqbawr navluf turdzae-awr, miqdzaq-anr bafpuiv taef-a.
\p
\v 11 Nawmaf noeqpov noeqparni, ngar-aq, aqdir nawmaf-anr ircuf nae bartirsaq mrnaeq luf-eu ma. Aerkhawf, ngaq-euq maeqnan oeluf-eu ghaq-aq, ngaq-euq navmaqtser baoq huiq-eu mae. Ngar-aq, aqyawf-euq saeqnawv yurnaeq-eu taef khawf maqgeux-a. Aqyawf-aq, Yawshawr Saflar hawr-eu miqdzaq nae nawmaf-anr bartirsaq mrnaeq taef-a.
\v 12 Aqyawf-euq aqlaf-euq lafkhoer caer bawseu nyaeftaeq taq-euq mae. Aqyawf-euq caerbymr saqkhawf lavluiv-awr, caermar deuq caerjir-anr pi’anr taef-a. Caerkhawf deuq-anr-aq, maqmiv-ir-eu miqdzaq nae keuqdzae taef-a.”
\s1 Yeqsur Bartirsaq Hageuf-euq
\r Mk 1:9-11; Lk 3:21-22; Yh 1:31-34
\p
\v 13 Khoerngae, Yeqsur, Yorhaq-euq bartirsaq hageuf-eu laer Gaqliqlaer mirkhanq-anr nae Yawrdaq lawrbaq-anr Yorhaq jawr-eu gar oe-euq mae.
\v 14 Yorhaq, Yeqsur-anr lavnaq-awr aer-eu, “Ngar, nawq nae bartirsaq bi mrnaeq-eu tsaq mae. Nawr ghaq, ngar jawr-eu gar paroe-euq le lor?”
\p
\v 15 Khoerngae, Yeqsur, aqyawf-anr aerkhof naeq-eu, “Nymq-mr pov-aq, mrnaeq laf-awq. Aqjeq mirnae aernar-aq, aqdui-euq gharduq tsaq-awr dawr-eu jeq dawqtawvluf byanlarni mr-eu tsaq taef-a.” Khoernar-aq, Yorhaq, aqyawf-anr bartirsaq mrnaeq-euq mae.
\p
\v 16 Yeqsur bartirsaq hageuf ghaq-euq naeq-aer, ircuf-anr nae dovlar-euq mae. Khoerngae, aqyawf-euq gharduq mq panlar-awr, Yawshawr Saflar, khaqkhoeq lof-aer zafka le-awr nae, aqyawf-euq khoertav zawdawf le-euq gar aqyawf ya’mawr-euq mae.
\v 17 Khoerngae, mq-anr nae tersar ngaeqdov lef-eu, “Heughaq-aq, ngar zawr gaq-eu ngaq-euq Zaqyo ma. Ngar, aqyawf-anr nuikhanrshir duidui ma.”
\c 4
\s1 Yeqsur, Murjur Jur-eu Gar Yadaq-euq
\r Mk 1:12-13; Lk 4:1-13
\p
\v 1 Khoerngae, Yeqsur, ♦naef sanqpaq murjur jur-eu gar yadaqni, Yawshawr Saflar nae bawrtsanq bawrdanr-anr sheuqghae-euq mae.
\v 2 Aqyawf 40 nan 40 mir byanni dzardzaq sheuq-euq nar-aq, hawq maeflar-euq mae.
\v 3 Khoerngae, murjur jur-eu ghaq oe-awr aqyawf-anr aernaeq-eu, “Nawr, Miqyaer-euq Zaqyo ngeur nar-aq, khaqlo heudeuq-anr kaqmur pyeuflar-awq laer dawq bif-awq lawr.”
\p
\v 4 Aerkhawf, Yeqsur aerkhof naeq-eu,
\p \qt “ ‘Tsawrhaqzaq-aq, dzaq-eu jeq-euq\f + \fr 4:4 \fk Dzaq-eu jeq \ft Heudawq-anr, Heqlaqsar dawq “Kaqmur” laer aertaq-euq mae.\f* baqda’nae taef-aer daefnya-eu maqngeur-a. Miqyaer-euq khaqmae-anr nae dovle-euq dawq yawqdawq navluf-euq baqda’nae daefnya-eu mae’ \qt*
\rq (Dm 8:3)\rq*
\nb laer ♦Yaerbof-euq lafkhoer boftaq-euq mae.”
\p
\v 5 Khoerngae, naef sanqpaq, Yeqsur-anr shawr-eu meuq-anr jav-eu ♦uqduq tanqnymr nymrma-euq khaqboeq-anr gordzaeq dzaeq-eu tsanr-anr sheuqdav lef-awr,
\p
\v 6 aqyawf-anr aernaeq-eu, “Nawr, Miqyaer-euq Zaqyo ngeur nar-aq, tsawqka ghae-awq. Aqjeq mirnae aernar-aq, Yaerbof-euq lafkhoer boftaq-euq,
\p \qt ‘Sanqpaq Miqyaer, nawq-euq gharduq, \qt*
\p \qt Aqyawf-euq mqtav ghaqkhaer-anr khaer-awr, \qt*
\p \qt Nawq-euq aqkuir, khaqlo-anr maqya gazawni, \qt*
\p \qt Aqyawf maf-euq aqlaf, nawq-anr ciq taef-a.’ ” \qt*
\rq (Jc 91:11-12)\rq*
\p
\v 7 Yeqsur, aqyawf-anr aernaeq-eu,
\p \qt “ ‘Nawq-euq Sanqpaq Miqyaer-anr murjur taqjur’ \qt*
\rq (Dm 6:16)\rq*
\nb laer Yaerbof-euq lafkhoer boftaq-euq mae.”
\v 8 Khoernar-aq, naef sanqpaq, aqyawf-anr gor duidui-eu gawqjawq-anr sheuqdav lef-awr, aqyawf-anr mirtsaq-euq khoertav kharjav-eu mirkhanq dawqtawvluf hawr-eu, mirkhanq khoerdeuq-euq yawshaef khanqsaer dawqtawv luf-anr bimawr-awr,
\v 9 aqyawf, Yeqsur-anr aernaeq-eu, “Nawr pawqtsuif pawqdmq dmq-awr ngaq-anr uqduqtanq nar-aq, heudeuq dawqtawvluf ngar, nawq-anr bifnaeq ma.”
\p
\v 10 Khoerngae, Yeqsur, aqyawf-anr aernaeq-eu, “Naef Saqdaq-or! Dov-ir-awq. Aqjeq mirnae aernar-aq, Yaerbof-euq lafkhoer boftaq-euq,
\p \qt ‘Nawq-euq Sanqpaq Miqyaer-anr taef-aer uqduq yatanq-awr, aqyawf-euq gar taef-aer ya’mr-eu mae.’ ” \qt*
\rq (Dm 6:13)\rq*
\p
\v 11 Khoerngae, naef sanqpaq, Yeqsur jawr-eu gar nae dov-ir-euq mae. Khoernar-aq, mqtav ghaqkhaer deuq oe-awr, aqyawf-anr ngaeqghae le-euq mae.
\s1 Yeqsur Gar Mrdanq Bae-euq
\r Mk 1:14-20; Lk 4:14-15
\p
\v 12 Yorhaq, kuv-anr bi nyaefur-euq garkawv Yeqsur yagaq ngae, Gaqliqlaer mirkhanq-anr le-euq mae.
\v 13 Khoernar-aq, Naqzaqlaer-anr nae dov-ir-awr, Zaqburloq hawr-eu Naqtaqlir mirkaq-anr lan landzer jav-eu Gaqbeqneqoq meuq-anr jawr-ir-euq mae.
\v 14 Garkawv khoer-aq, Miqyaer gharduq ngaeqdan-eu Irsaqyar nae aertaq-euq dawq heudawq byanlar-euq mae:
\p
\v 15 \qt “♦Aqcawq tsawrjeuq tsawrca-euq Gaqliqlaer pyeuf-eu Zaqburloq mirkhanq hawr-eu Naqtaqlir mirkhanq, \qt*
\p \qt Lan landzer ir-eu garma hawr-eu Yawrdaq lawrbaq khoerpaw baq-anr jawr-eu deuq, \qt*
\p
\v 16 \qt Yawzanr-euq lafkhoer jawr-eu tsawrhaq heudeuq, \qt*
\p \qt Zawr bya-eu yawshaef-anr ya’mawr-euq mae. \qt*
\p \qt Mirkhanq heudeuq-anr hawr-eu shir-eu narshmr-euq uqmov nuirluv-eu tsawrhaq deuq-euq gharduq, yawshaef byadov le-euq mae.” \qt*
\rq (Isy 9:1-2)\rq*
\p
\v 17 Khoerngae nae nar-aq, Yeqsur dawqmaeq maeqdanq bae-eu lafkhoer aer-eu, “Noeqpov noeqpar-awq. Aqjeq mirnae aernar-aq, mqtav mirkhanq keuvle taq-euq mae.”
\s1 Kurbae Bae-euq Zaqlanr Deuq
\r Mk 1:16-20; Lk 5:1-11
\p
\v 18 Yeqsur, Gaqliqlaer lan landzer canluf ngae, Beqtuvluv laer kur-eu Sirmoq hawr-eu aqyawf-euq aqnyir Aqdaeqlaeq, aqnyafnmr, lan-euq lafkhoer za dzaeluf-eu gar ya’mawr-euq mae. Aqnyaf nmr-aq, ngaqshaq nyaef-eu tsawrhaq mae.
\v 19 Yeqsur, aqnyaf nmr-anr aernaeq-eu, “Ngaq-euq maeqnan cantae lar-awq. Ngar, nawnyaf-anr, ngaqshaq pov-eu lof-aer, tsawrhaq-anr pov-eu tsawrhaq bipyeuf ma.”
\v 20 Aqnyafnmr tiqpov taef-aer za byaerdzae yaf-awr, aqyawf-euq maeqnan cantae ghae-euq mae.
\p
\v 21 Khoergar nae maeqhu paw par irghae ngae, Zeqbeqdaer-euq zaqyo Yaqkov hawr-eu aqyawf-euq aqnyir Yorhaq-anr ya’mawr-euq mae. Aqnyaf nmr-aq, aqyawfnyaf nmr-euq aqda Zeqbeqdaer naeq-aer lawq-euq lafkhoer-euq za dofluf-eu mae. Khoerngae, Yeqsur, aqnyaf nmr-anr kur-euq mae.
\v 22 Aqyawf nyafnmr tiqpov taef-aer lawq-anr byaer-awr, aqda-anr ghawq-awr nae, Yeqsur-euq maeqnan cantae ghae-euq mae.
\s1 Yeqsur Nargawr Bi Taqler-euq
\r Lk 6:17-19
\p
\v 23 Yeqsur, Gaqliqlaer mirkhanq doeni cancan-aer, ♦zanrdawq khawqnymr-euq lafkhoer maeqnaeq tsovnaeq-awr, mqtav mirkhanq-euq guiqlanqdawq maeqnaeq-euq uqtaf, tsawrhaq khoerdeuq kharnar khargawr-eu jeq hawr-eu nargawr yawqjeq navluf-anr lavtaq naeq-euq mae.
\v 24 Aqyawf-euq garkawv Surliv mirkhanq-anr keuvni gaqdoe-ir-euq mae. Khoerngae, nargawr ghawqmya jeq nar-eu tsawrhaq, nargawr yawkhav-aer ya daqluf-eu tsawrhaq, naef ur-eu tsawrhaq, mawrbawq seu-eu tsawrhaq hawr-eu kuirshir lafshir shir-eu tsawrhaq dawqtawv luf-anr, aqcawq, Yeqsur jawr-eu gar sheuqlaf-awr, Yeqsur, aqyawf maf-anr lavtaq naeq-euq mae.
\v 25 Khoerngae, Gaqliqlaer mirkhanq, Deqgaqborlir mirkhanq, Yeqlursaqlaeq, Yurdav mirkhanq, Yawrdaq lawrbaq-euq nanrma dovkhaeq paw nae tsawrhaq armaf mafma tiq maf lar-awr, aqyawf-euq maeqnan cantae luf-eu mae.
\c 5
\s1 Gawqjawq-euq Khoertav Maeq-euq
\r Lk 6:20-23
\p
\v 1 Yeqsur, tsawrhaq armaf mafma-anr ya’mawr ngae, gawqjawq-anr davler-awr nuir-euq mae. Khoerngae, zaqlanr deuq, aqyawf jawr-eu gar lar-euq mae.
\v 2 Khoerngae, aqyawf, khaqmae mrnga-awr aqyawf maf-anr heulof-aer maeqnaeq tsovnaeq-euq mae:
\s1 Guiqlanq Huiq-eu Tsawrhaq
\p
\v 3 “Saflar-euq lafkhoer irshaq shaq-eu tsawrhaq deuq-aq, guiqlanq huiq-eu mae. Aqjeq mirnae aernar-aq, mqtav mirkhanq-aq, aqyawf maf-euq mae.
\p
\v 4 “Ghawqshaq-aer ghae-eu tsawrhaq deuq-aq, guiqlanq huiq-eu mae. Aqjeq mirnae aernar-aq, aqyawf maf-anr bi noeqsarlar taef-a.
\p
\v 5 “Nuima nanqyuni ghae-eu tsawrhaq deuq-aq, guiqlanq huiq-eu mae. Aqjeq mirnae aernar-aq, mirtsaq-aq, aqyawf maf-anr of-eu jeqbir mae.
\p
\v 6 “Tsaq-awr dawr-eu jeq-anr maef-awr shuf-eu tsawrhaq deuq-aq, guiqlanq huiq-eu mae. Aqjeq mirnae aernar-aq, aqyawfmaf ya dzaqdaev ya dawrdaev taef-a.
\p
\v 7 “Aqcawq-anr ghawqshaq gaqnya-eu tsawrhaq deuq-aq, guiqlanq huiq-eu mae. Aqjeq mirnae aernar-aq, aqcawq, aqyawf maf-anr ghawqshaq gaqnaeq taef-a.
\p
\v 8 “Nuima shawrjaevni ghae-eu tsawrhaq deuq-aq, guiqlanq huiq-eu mae. Aqjeq mirnae aernar-aq, aqyawfmaf, Miqyaer-anr ya’mawr taef-a.
\p
\v 9 “Tsaqler dzoerlerni mr-eu tsawrhaq deuq-aq, guiqlanq huiq-eu mae. Aqjeq mirnae aernar-aq, aqyawf maf-anr Miqyaer-euq zaq laer kur taef-a.
\p
\v 10 “Tsaq-awr dawr-eu jeq-euq baqda’nae khaeq-awr khav-eu gar yadaq-eu tsawrhaq deuq-aq, guiqlanq huiq-eu mae. Aqjeq mirnae aernar-aq, mqtav mirkhanq-aq, aqyawf maf-euq mae.
\p
\v 11 “Ngar baqda’nae aqcawq, nawmaf-anr yaeqbawq-aer aerlar, nawmaf-anr khaeqlar khavlar, maqngeur-eu gar jaqmyawf myawf-eu lafkhoer nawmaf-anr ghawqmya jeq aerdoerlar ngae, nawmaf guiqlanq huiq-eu mae.
\v 12 Laqkhaq caer-awr lurgha caergha-awq. Aqjeq mirnae aernar-aq, mq-euq khoertav nawmaf-euq mrpoeq lafsawq ghawqmya’ni jav-eu mae. Nawmaf-euq maeqhu daefyaf-euq Miqyaer gharduq ngaeqdan-eu tsawrhaq deuq-anr khawf, aqcawq, aqyawf maf-anr khoerlof-aer khaeqnaeq khavnaeq-euq mae.
\s1 Saqdeuf Hawr-eu Yawshaef
\r Mk 4:21-23; 9:50; Lk 8:16-18; 11:33-36; 14:33-35
\p
\v 13 “Nawmaf-aq, mirtsaq-euq saqdeuf mae. Saqdeuf-aq, saqca tav-eu byov-ir nar-aq, aqjox-aer parbi tavlarnya nmr-mq? Saqdeuf khoer nuijeq-euq gharduq gardanr maqtsoeqni pyeuf-ir-euq mirnae, lafnyir shaevdzae-awr aqcawq nawqnawq-aer bican-eu gharduq taef-aer gardanr tsoeq-eu mae.
\p
\v 14 “Nawmaf-aq, mirtsaq-euq yawshaef mae. Gawqjawq-euq uqdu jav-eu meuq-anr maq daeqkaqzaf nya-a.
\v 15 Tsirkhmq dof-awr, khavpuq nae moftsanq-eu zanr maqjav-a. Paeqzaq mazaq mawrnya’ni tsirkhmq ciqtaq duq-anr ciqdav taq-eu mae.
\v 16 Khoerlof-aer durni, nawmaf-euq yawshaef khawf aqcawq-euq maeqshi bibya-awq. Khoerlof-aer mr nar-aq, aqcawq, nawmaf mr-eu yawmuiq jeq-anr ya’mawr ngae, mq-euq khoertav jawr-eu nawmaf-euq Aqda-anr jaceuq taef-a.
\s1 Zanrdawq-euq Garkawv
\p
\v 17 “Ngar, zanrdawq hawr-eu Miqyaer gharduq ngaeqdan-eu deuq-euq dawq-anr lavcawv le-euq nga laer taqnoeq. Ngar lavcawv le-euq maqngeur, mrbyan le-euq ma.
\p
\v 18 Ngar, nawmaf-anr aqdirma-aer aernaeq nyar, mq hawr-eu mir byov-ir jir khawf, zanrdawq-euq lafkhoer-euq sanqbof tiq bof, tiq toeq taef-aer khawf maqbyov-ir-ar, dawqtawvluf ya byanlar taef-a.
\v 19 Khoermirnae, aqsur ghaq maqkaq, zanrdawq khofdawq-euq lafkhoer nae nyirdzaeq dzaeq-eu tiq dawq-anr maq mrcaw-aer, aqcawq-anr khawf khoerlof-aer maeqnaeq tsovnaeq nar-aq, aqyawf-aq, mqtav mirkhanq-euq lafkhoer nyirdzaeq dzaeq-eu ghaq laer yabi kur taef-a. Aerkhawf, aqsur ghaq maqkaq, aqyawf mrcaw-eu uqtaf, aqcawq khawf khoerlof-aer mrcawni maeqnaeq tsovnaeq nar-aq, aqyawf-aq, mqtav mirkhanq-euq lafkhoer yawhuiq ghaq laer yabi kur taef-a.
\v 20 Ngar, nawmaf-anr aernaeq nyar, nawmaf-euq tsaq-awr dawr-eu jeq, zanr maeq-eu deuq hawr-eu Paqliqsaer deuq navmaqtser maq myaqdzaeq nar-aq, mqtav mirkhanq-euq lafkhoer tiqjeq ghaenae-iq maqya urler-ar.
\s1 Nuima Paer-eu Garkawv
\p
\v 21 “\qt ‘Tsawrhaq-anr taqsaef. \qt*
\p \qt Tsawrhaq-anr saef-eu tsawrhaq-aq, yarkhaq dar-eu gar yadaq mae,\qt*’
\rq (Di 20:13; Dm 5:17)\rq*
\nb laer arhuba-euq tsawrhaq deuq-anr aernaeq taq-euq dawq, nawmaf yagaq-euq mae.
\v 22 Aerkhawf, ngar, nawmaf-anr aernaeq nyar, tiqjeq-iq garkawv maqjav-eu gar nae nuima kharpaer-eu tsawrhaq-aq, yarkhaq dar-eu gar yadaq taef-a. Aqyuif aqnyir-anr ‘Dawrga’ laer khardaeq-eu tsawrhaq-aq, khavma armur-euq\f + \fr 5:22 \fk Khavma armur \ft Armur heumur-euq lafkhoer tsawrhaq heudeuq keuq-eu mae: pirma aqyuif deuq, aqyuif aqtsu deuq hawr-eu zanr maeq-eu deuq.\f* maeqshi yarkhaq dar-eu gar yadaq taef-a. Aqyuif aqnyir-anr ‘Aqdzawq argan’ laer khardaeq-eu tsawrhaq-aq, ♦shiqbuir lanma miqdzaq-euq lafkhoer yadaq taef-a.
\v 23 Khoermirnae, nawr lawr-eu jeq, lawrduq-anr yurkeuv laf-awr lawr-eu laer ghae ngae, nawq-euq aqyuif aqnyir, nawq-anr nuima maqsar-eu tiqjeqnav jav-eu gar noeqdovlar nar-aq,
\v 24 lawr-eu laer ghae-eu jeq, lawrduq-euq maeqshi yurtaq yaf-awr, nawq-euq aqyuif aqnyir naeq-aer tsaqler dzoerlerni jeqhu janr-ir-awq. Khoersanr mirtsa ghoflar-awr lawrnaeq-eu jeq khoer lawrnaeq-awq.
\p
\v 25 “Nawq-anr yarkhaq jaluf-eu ghaq naeq-aer yarkhaq dar-eu nymr-anr leluf ngae, nawnyaf-euq yawkaq yawkawr-aer lavtsaq-awq. Maq lavtsaq nar-aq, aqyawf, nawq-anr yarkhaq dar-eu ghaq-anr a’naeq taef-a. Yarkhaq dar-eu ghaq khawf nawq-anr lofpir-eu kuirlaf-anr a’naeq-awr, nawq-anr kuv-anr dawv taef-a.
\v 26 Ngar, nawq-anr aqdirma-aer aernaeq nyar, maq tsoeqtsaev-euq pyur tiq paev khardzer-eu khoer-aq, nawr, kuv-anr nae tiqjeq ghaenae-iq maqya dovle-ar.
\s1 Aqcawq Naeq-aer Banq-awr Joe-eu
\p
\v 27 “\qt ‘Aqcawq naeq-aer taqbanq taqjoe’ \qt*
\rq (Di 20:14; Dm 5:18)\rq*
\nb laer arhuba-euq tsawrhaq-anr aernaeq taq-euq dawq, nawmaf yagaq-euq mae.
\v 28 Aerkhawf, ngar, nawmaf-anr aernaeq nyar, zaqmiq aqbur-anr haw-awr, banqmawf joemawf-eu nuima anr-eu aqsur ghaq maqkaq, yawqha-euq nuima-euq lafkhoer zaqmiq aqbur khoerghaq naeq-aer banq-awr joeghaq-euq mae.
\p
\v 29 Nawq-euq myavnuiv armar nuiv, nawq-anr iqbax bi mrlaf-euq ngeur nar-aq, myavnuiv khoernuiv-anr kheufdov-awr biqdzae-awq. Mawrdo dolan-aer shiqbuir lanma-anr bi bafanr ghae-eu navmaqtser, arsaer tiq saer biteq-ir-eu-aq, muiqdzaeq taef-a.
\v 30 Nawq-euq aqlaf armar laf, nawq-anr iqbax bi mrlaf-euq ngeur nar-aq, khoerlaf tovtsaev-awr biqdzae-awq. Mawrdo dolan-aer shiqbuir lanma-anr ya’ur-ir-eu navmaqtser, arsaer tiq saer bidanq-ir-eu-aq, muiqdzaeq taef-a.
\s1 Miqzaq Khof-eu
\r Mt 19:3-10; Mk 10:2-12; Lk 16:18
\p
\v 31 \qt “ ‘Yawqha-euq miqzaq-anr khof nar-aq, aqyawf-anr khof-euq sanqbof tiq jae yabif-eu mae’\qt*
\rq (Dm 24:1)\rq*
\nb laer khawf aertaq-euq mae.
\p
\v 32 Aerkhawf, aqsur ghaq maqkaq, yawqha-euq miqzaq banq-awr khaqmiq sheu-eu maqngeur-eu gar nae khofnaeq nar-aq, yawqha-euq miqzaq-anr banq-awr joe-eu tsawrhaq bipyeuf-ir ni janr-eu mae. Miqkhof khoerghaq-anr kharsheuq-eu ghaq khawf, banq-awr joe-eu mae.
\s1 Kamq-eu Garkawv
\p
\v 33 \qt “ ‘Nawr maq mrnya-eu jeq-anr taqkamq. Aerkhawf, nawq nae kamq-euq lof-aer Sanqpaq Miqyaer-euq maeqshi mrbyan-awq’ \qt*
\rq (Bts 30:2; Dm 23:21-23)\rq*
\nb laer arhuba-euq tsawrhaq-anr aernaeq taq-euq dawq, nawmaf yagaq-euq mae.
\v 34 Aerkhawf, ngar, nawmaf-anr aernaeq nyar, tiqpawf-iq taqkamq, mq-anr ghoe-awr taqkamq. Aqjeq mirnae aernar-aq, mq-aq, Miqyaer-euq nuirmanq mae.
\v 35 Mirtsaq-anr ghoe-awr taqkamq. Aqjeq mirnae aernar-aq, mirtsaq-aq, Miqyaer-euq aqkuir cawqtaqduq mae. Yeqlursaqlaeq-anr ghoe-awr nae khawf taqkamq. Aqjeq mirnae aernar-aq, Yeqlursaqlaeq-aq, huiq-eu Sanqpaq uqdzan ghaq-euq meuq mae.
\v 36 Nawq-euq uqduq-anr ghoe-awr nae khawf taqkamq. Aqjeq mirnae aernar-aq, tsaerkanr tiq kanr pyurlar, navlarni nawr maq janrnya-a.
\v 37 Nawq-euq dawq-aq, ngeur nar-aq, ‘Ngeur ma,’ maqngeur nar-aq, ‘Maqngeur’ laer taef-aer aer-awq. Khoertaf-aer dzaeq-ir-euq nar-aq, yawdoer ghaq-anr nae oe-euq mae.
\s1 Aqcawq-anr Janrkhof Naeq-eu
\r Lk 6:29-30
\p
\v 38 \qt “ ‘Myavnuiv-euq poeq-aq, myavnuiv, seuq-euq poeq-aq, seuq’ \qt*
\rq (Di 21:24; Lb 24:20; Dm 19:21)\rq*
\nb laer aertaq-euq dawq, nawmaf yagaq-euq mae.
\v 39 Aerkhawf, ngar, nawmaf-anr aernaeq nyar, tsawrdoer-anr taq caekhof. Aqcawq, nawq-euq baqba armar paw taevlar nar-aq, yawqpyawqyawq ciqdaq naeq-awr bitaev-awq.
\v 40 Aqcawq, nawq-anr yarkhaq ja-awr paerkhanq lafkhoer kanr yurmawf nar-aq, lafnyir kanr khawf biyur-awq.
\v 41 Aqsur ghaq maqkaq, nawq-anr katir-awr garma tiq lotsov bi’ir naeqlaf nar-aq, nawr, aqyawf naeq-aer nyiq lotsov keuvni ir-awq.
\v 42 Nawq-anr shar-eu tsawrhaq-anr bif-awr, nawq-anr ngaqmawf parmawf-eu tsawrhaq-anr garjaw taq jawnaeq.
\s1 Muirlar-eu Tsawrhaq-anr Gaq-awq
\r Lk 6:27-36
\p
\v 43 \qt “ ‘Nawq-euq dawqpae jawr-eu tsawrhaq-anr gaq-awr, nawq-anr muir-eu tsawrhaq-anr byae-awq’ \qt*
\rq (Lb 19:18)\rq*
\nb laer aertaq-euq dawq, nawmaf yagaq-euq mae.
\v 44 Aerkhawf, ngar, nawmaf-anr aernaeq nyar, nawmaf-anr muir-eu tsawrhaq-anr gaq-awr, nawmaf-anr yaqkhaer yaq-eu tsawrhaq-anr dawq ngaeqghae naeq-awq. Nawmaf-anr byae-eu tsawrhaq-anr yawmuiq jeq janrnaeq-awr, nawmaf-anr khaeqlar khavlar-awr, yaeqbawq-aer zmqlar-eu tsawrhaq-euq gharduq guiqlanq shar-awq.
\v 45 Khoerlof-aer mr nar-aq, nawmaf-aq, mq-euq khoertav jawr-eu Aqda-euq zaqdeuq pyeuf-eu mae. Aqjeq mirnae aernar-aq, aqyawf-aq, tsawrmuiq-euq gharduq khawf tsawrdoer-euq gharduq khawf nanrma bi dovlar-awr, tsaq-awr dawr-eu tsawrhaq-euq khoertav khawf, maqtsaq maqdawr-eu tsawrhaq-euq khoertav khawf uqyaer bi yaerle-eu mae.
\v 46 Nawmaf, nawmaf-anr gaq-eu tsawrhaq-anr taef-aer gaq nar-aq, aqjeq-euq mrpoeq lafsawq za-eu? Jeq taf-eu\f + \fr 5:46 \fk Jeq taf-eu \ft Tiqdeuq nav-aq, kawq taf-eu laer khawf kur-eu mae.\f* tsawrhaq khawf khoerlof-aer janrluf-eu maqngeur-a lor?
\v 47 Nawmaf, nawq-euq aqyuif aqnyir-anr taef-aer dawqcawqpuq nar-aq, aqcawq taf-aer aqjeq dzaeq-eu le? Jeq taf-eu tsawrhaq khawf khoerlof-aer mrluf-eu maqngeur-a laq?
\v 48 Khoermirnae, mq-euq khoertav jawr-eu nawmaf-euq Aqda byan-eu lof-aer nawmaf khawf byanlar-awq.
\c 6
\s1 Gamfnaeq-eu Garkawv
\p
\v 1 “Nawmaf bifnaeq gamfnaeq ngae, tsawrhaq bimawr-eu laer dirdaq-aer aqcawq-euq maeqshi mr-eu jeq maqbi pyeufni yanr-awq. Khoerlof-aer mr nar-aq, mq-euq khoertav jawr-eu nawmaf-euq Aqda-euq mrpoeq lafsawq maqza-a.
\v 2 “Khoermirnae, nawr bifnaeq gamfnaeq ngae, yawmuiq janrgeuf-eu tsawrhaq lof-aer taqmr. Aqyawf maf-aq, aqcawq bi jaceuq-eu laer zanrdawq khawqnymr-anr hawr-eu, garma doeni maeqhu paw darhae bibaw-awr bifnaeq gamfnaeq-eu mae. Ngar, nawmaf-anr aqdirma-aer aernaeq nyar, aqyawf maf-aq, yawqha-euq mrpoeq lafsawq yawqha zadzeur-euq mae.
\v 3 Nawr bifnaeq gamfnaeq ngae, armar laf mrluf-eu jeq, arcar laf-anr taqbi siq.
\v 4 Nawr bifnaeq gamfnaeq ngae, aqcawq maqmawr-eu gar mr-awq. Tsawrhaqzaq maq mawrnya-eu gar hawmawr nya-eu nawq-euq Aqda, nawq-anr aqcawq-euq maeqshi mrpoeq lafsawq bifnaeqlaf taef-a.
\s1 Guiqlanq Shar-eu Garkawv
\r Lk 11:2-4
\p
\v 5 “Nawmaf guiqlanqshar ngae, yawmuiq janrgeuf-eu tsawrhaq lof-aer taqghae. Aqyawf maf-aq, aqcawq bimawr-eu laer dirdaq-aer zanrdawq khawqnymr-euq lafkhoer hawr-eu garma gartsmr-anr yawf-awr guiqlanq sharmawf-eu mae. Ngar, nawmaf-anr aqdirma-aer aernaeq nyar, aqyawf maf-aq, yawqha-euq guiqlanq yawqha zadzeur-euq mae.
\v 6 Nawr guiqlanqshar ngae, nawq-euq kuvlawv-euq lafkhoer urler-awr, larghov piqtaeq-awr nae, maq mawrlar-eu gar jawr-eu nawq-euq Aqda-anr shar-awq. Tsawrhaqzaq maq mawrnya-eu gar hawmawr nya-eu nawq-euq Aqda, nawq-anr aqcawq-euq maeqshi guiqlanq bifnaeqlaf taef-a.
\p
\v 7 Nawmaf guiqlanqshar ngae, lawrcifzaq lof-aer gadanr maqtsoeq-eu dawq ngaeqpov ngaeqlav taqlav. Aqyawf maf-aq, ghawqmya’ni tor-eu baqda’nae Miqyaer-anr gaqler taef-a laer noeq-eu mae.
\v 8 “Nawmaf, aqyawfmaf lof-aer taqjanr. Aqjeq mirnae aernar-aq, nawqmaf-euq Aqda, nawmaf mawf-eu jeq, nawmaf maqshar-euq minav-aer siqnya luf-eu mae.
\p
\v 9 Khoermirnae, nawmaf guiqlanqshar ngae heulof-aer shar-awq:
\q1 Mq-euq khoertav jawr-eu nga’maf-euq Aqda-or!
\q1 Nawq-euq tsawrmyanr-anr yawzeu bibaw law.
\q1
\v 10 Nawr uvlanr-eu jeq bi keuvle law.
\q1 Mq-euq khoertav nawq-euq nuikhanr shir-eu jeq byan-eu lof-aer, mirtsaq-euq khoertav khawf bi byanle law.
\q1
\v 11 Iqnan mawf-eu dzaq-awr dawr-eu jeq, iqnan nga’maf-anr bifnaeqlaf.
\q1
\v 12 Aqcawq, nga’maf-anr mrbanq lavbanq laf-euq iqbax-anr nga’maf pyaeqnaeq-euq lof-aer,
\q1 Nga’maf-euq iqbax-anr khawf, nawr pyaeqnaeq laf-awq.
\q1
\v 13 Iqbax murjur jur-eu maeqnan nga’maf-anr taqbi ir laf.
\q1 Yawdoer jeq-anr nae nga’maf-anr bidzeur-ir laf.
\q1 Uvlanr-eu jeq, baoq hawr-eu yawshaef khanqsaer dawqtawvluf, mqmaq maqbyav yarzir nawq-euq mae. ♦Aqmeq.
\p
\v 14 “Aqcawq nae nawmaf-anr mrbanq lavbanq laf-euq deuq-anr nawmaf pyaeqnaeq nar-aq, mq-euq khoertav jawr-eu nawmaf-euq Aqda khawf, nawmaf nae mrbanq lavbanq-euq deuq-anr pyaeqnaeqlaf taef-a.
\v 15 Aerkhawf, nawmaf, aqcawq nae mrbanq lavbanq laf-euq deuq-anr maq pyaeqnaeq nar-aq, mq-euq khoertav jawr-eu nawmaf-euq Aqda khawf, nawmaf nae mrbanq lavbanq-euq deuq-anr maq pyaeqnaeq-ar.
\s1 Dzardzaq Sheuq-awr Guiqlanq Shar-eu
\p
\v 16 “Nawmaf dzardzaq sheuq-awr guiqlanqshar ngae, yawmuiq janrgeuf-eu tsawrhaq lof-aer myavpyawq nyoeqkheurni taqjawr. Aqjeq mirnae aernar-aq, aqyawf maf-aq, dzardzaq sheuq-awr guiqlanq sharluf nga laer, aqcawq bisiq bimawr-eu laer, myavpyawq nyoeqkheurni jawr-eu mae. Ngar, nawmaf-anr aqdirma-aer aernaeq nyar, aqyawf maf-aq, yawqha-euq guiqlanq yawqha zadzeur-euq mae.
\v 17 Nawr dzardzaq sheuq-awr guiqlanqshar ngae, myavduf puf-awr, uqduq tsaerkanr-anr tsir laef-awq.
\v 18 Nawr dzardzaq sheuqluf nga laer aqcawq nae taqbi hawdov. Maq mawrlar-eu gar jawr-eu nawq-euq Aqda-anr bimawr nar-aq ghaq-ar. Tsawrhaqzaq maq mawrnya-eu gar hawmawr nya-eu nawq-euq Aqda, nawq-anr aqcawq-euq maeqshi guiqlanq bifnaeqlaf taef-a.
\s1 Mq-euq Khoertav Povuiq Taq-awq
\r Lk 12:33-34
\p
\v 19 “Mirtsaq-euq khoertav yawqha-euq gharduq pyurshuir myawqganq taq povuiqtaq. Mirtsaq-euq khoertav povuiqtaq nar-aq, shmrkaw kawler nya-awr, boeq dzaqnya-eu uqtaf, smrkhoeq khawf daepavanr laf-awr khoeqlar nya-eu mae.
\v 20 Aerkhawf, mq-euq khoertav pyurshuir myawqganq povuiq taq-awq. Mq-euq khoertav-aq, shmrkaw maq kawler nya-aer, boeq maq dzaqler nya-eu uqtaf, smrkhoeq khawf daepavanr lef-awr maq khoeqler nya-a.
\v 21 Aqjeq mirnae aernar-aq, nawq-euq pyurshuir myawqganq aqgeugar jav nar-aq, nawq-euq nuima khawf khoergar jav-eu mae.
\s1 Mawrdo-euq Tsirkhmq
\r Lk 11:34-36
\p
\v 22 “Myavnuiv-aq, mawrdo-euq tsirkhmq mae. Khoermirnae, nawq-euq myavnuiv yawmuiq nar-aq, mawrdo dolan-aer yawshaef bya taef-a.
\v 23 Nawq-euq myavnuiv maqmuiq nar-aq, nawq-euq mawrdo dolan-aer zanrtsuini pyeuf-ir taef-a. Aerkhawf, nawq-euq lafkhoer anr-eu yawshaef zanrtsuini pyeuf-ir nar-aq, yawzanr khoer arnavni zanr nmr-mq!
\s1 Miqyaer Hawr-eu Pyurshuir
\r Lk 16:13
\p
\v 24 “Tsawrhaq tiqghaq-iq yawsanr nyiq ghaq-euq zaqkhav maqgeuf nya-ar. Tiq ghaq-anr byae nar-aq, tiq ghaq-anr gaq-eu mae. Maqngeur nar-aq, tiq ghaq-anr yawzeu baw-awr, tiq ghaq-anr yaeqbawq-aer ghae-eu mae. Nawmaf, tiqyamq-euq lafkhoer, Miqyaer-euq hawr-eu pyurshuir myawqganq-euq kuirlaf zaqkhav maq geufnya-a.
\s1 Khanq Taqlanr
\r Lk 12:22-31
\p
\v 25 “Khoermirnae, ngar, nawmaf-anr aernaeq nyar, yawdaef daef-eu gharduq, aqjeq dzaq-awr aqjeq dawr-eu laer khanq taqlanr. Mawrdo-euq gharduq aqjeq dm-awr ghaq-eu laer khawf khanq taqlanr. Daefzir-aq, dzaqdzaq dawrdawr navmaqtser poeqdzaeq-eu maqngeur-a lor? Mawrdo khawf, maeqtsoeq navmaqtser poeqdzaeq-eu maqngeur-a laq?
\v 26 Nawmaf, khoertav paw zawluf-eu arjir-anr hawsher-eq. Arjir-aq, caer maqka, caer maqyaeq, caerjir-anr caer maq pi’anr taq-a. Aerkhawf, mq-euq khoertav jawr-eu nawmaf-euq Aqda, arjir khoerdeuq-anr bidzaq bi dawrluf-eu mae. Nawmaf, arjir khoerdeuq navmaqtser poeqdzaeq-eu maqngeur lor?
\v 27 Nawmaf-euq lafkhoer aqgeu ghaq maqkaq, khanqlanr-eu baqda’nae yawqha-euq zir tiq cav manrlarni aqsur ghaq janrnya-eu le?
\p
\v 28 “Maeqtsoeq-euq garkawv aqjeq mirnae khanqlanr-eu le? Bawrtsanq-anr daef-eu kapaf aryaev aqjox-aer huiqlar-euq nga laer sharnoeqhaw sher-eq. Kapaf arbawq-aq, myawq maqmr, saqlaq khawf maqghawr-a.
\v 29 Aerkhawf, ngar, nawmaf-anr aernaeq nyar, Sorlaqmoq nae yadm yaghaq-euq yawshaef khanqsaer huiq-eu maeqtsoeq-aq, aryaev khoer tiq yaev navni khawf maqtawq-a.
\v 30 Jan-eu ghaq baq-eu tsawrhaq deuq-or! Iqnan daefluf-eu khawf, nishawq nan miqdzaq-anr bi jaevpuiv-eu yarmof-anr Miqyaer teunavni bidm bighaq-eu ngeur nar-aq, nawmaf-anr khoernav maqtser maqbi dm maqbi ghaq naeqlaf-ar lor?
\p
\v 31 “Khoermirnae, khanq taqlanr, heulof-aer taqngaeq, ‘Aqjeq yur-awr nae dzaq-eu? Aqjeq yur-awr nae dawr-eu? Aqjeq yur-awr nae dm-awr ghaq-eu paq nga?’
\v 32 Aqcawq tsawrjeuq tsawrca-aq, khoerdeuq dawqtawv luf-anr povluf-eu mae. Nawmaf, heudeuq dawqtawv luf-anr mawf-eu mae laer mq-euq khoertav jawr-eu nawmaf-euq Aqda siqnya luf-eu mae.
\v 33 Nawmaf, Miqyaer uvlanr-eu jeq hawr-eu aqyawf-euq tsaq-awr dawr-eu jeq-anr jeqhu pov-awq. Khoerdeuq dawqtawvluf, aqyawf, nawmaf-anr biflanq naeqlaf taef-a.
\v 34 Khoermirnae, nishawq-euq gharduq khanq taqlanr. Aqjeq mirnae aernar-aq, nishawq-euq gharduq nishawq khanq lanrkhar za-awr, Aqyawf nan-euq gharduq aqyawf nan shaqzanq javlof-eu mae.
\c 7
\s1 Aqcawq-anr Yarkhaq Taqdar
\r Lk 6:37-42
\p
\v 1 “Aqcawq, nawmaf-anr yarkhaq maqya darni, nawmaf khawf aqcawq-anr yarkhaq taqdar.
\v 2 Aqjeq mirnae aernar-aq, nawmaf, aqcawq-anr yarkhaq dar-eu lof-aer, aqcawq khawf, nawmaf-anr darlar taef-a. Nawmaf, aqcawq-anr paeqnaeq savnaeq-euq lof-aer, aqcawq khawf, nawmaf-anr paeqkhof savkhof naeqlaf taef-a.
\v 3 Aqjeq mirnae, nawq-euq myavnuiv-euq lafkhoer, pyaqdmq anr-eu gar maq sharsawx-aer, nawq-euq aqyuif aqnyir-euq myavnuiv-euq lafkhoer anr-eu myavpawf-anr hawluf-eu le?
\v 4 Nawr, yawqha-euq myavnuiv-euq lafkhoer pyaqdmq anrluf-eu khawf, nawq-euq aqyuif aqnyir-anr, ‘Ngar, nawq-euq myavnuiv-euq lafkhoer anr-eu myavpawf paevdovnaeq nyar’ laer, aqjox-aer aernaeq nya-eu le?
\v 5 Yawmuiq janrgeuf-eu tsawrhaq-or! Nawq-euq myavnuiv-anr anr-eu pyaqdmq jeqhu ngawqdzae-awq. Khoernar-aq, nawq-euq aqyuif aqnyir-euq myavnuiv-euq lafkhoer anr-eu myavpawf aqjox-aer paevdov-eu paq nga laer, nawq-anr mawrduqlar taef-a.
\p
\v 6 “Yawshawr jeq aqkuiq-anr taq bifnaeq. Arcar carkhawf-euq saer khawf, aqzaf-euq maeqshi taq dzaenaeq. Maqngeur nar-aq, aqyawfmaf, aqkuir nae nawqpanq-awr, ghofdmr dzaelar-awr nawmaf-anr kawfpav kawfshav lar-eu baw-mr.
\s1 Shar-awr, Pov-awr, Khov-awq
\r Lk 11:9-13
\p
\v 7 “Shar-awq, shar nar-aq za taef-a. Pov-awq, pov nar-aq mawrle taef-a. Khov-awq, khov nar-aq nawmaf-anr pannaeqlaf taef-a.
\v 8 Aqjeq mirnae aernar-aq, kharshar-eu tsawrhaq-aq za-awr, pov-eu tsawrhaq ya’mawr-eu uqtaf, larghov-anr khov-eu tsawrhaq-anr khawf pannaeq taef-a.
\p
\v 9 Nawmaf-euq lafkhoer, yawqha-euq zaq kaqmur shar-eu gar, aqyawf-anr khaqlo bifnaeq-eu aqsur ghaq jawr-eu le?
\v 10 Maqngeur nar-aq, ngaqshaq shar-eu gar aqyawf-anr arlawr nyaef naeq-eu tiqghaqnav jawr ma laq?
\v 11 Nawmaf, tsawrdoer pyeuf-eu khawf, yawqha-euq zaq-anr yawmuiq jeq bif-eu siqnya-eu mae. Khoernav maqtser, mq-euq khoertav jawr-eu nawmaf-euq Aqda-aq, aqyawf-anr kharshar-eu tsawrhaq-anr yawmuiq jeq arnavni par bifnaeq nmr-mq?
\v 12 Khoermirnae, aqcawq nae nawmaf-anr kharbi janrnaeq mawf-eu lof-aer, nawmaf, aqcawq-anr khoerlof-aer janrnaeq-awq. Aqjeq mirnae aernar-aq, heu-aq, zanrdawq hawr-eu Miqyaer gharduq ngaeqdan-eu deuq-euq dawq-anr tsaq-eu mae.
\s1 Ghovkhaeq Yawsuf
\r Lk 13:24
\p
\v 13 “Nawmaf, ghovkhaeq yawsuf-anr urler-awq. Aqjeq mirnae aernar-aq, cawv-ir-eu paw ir-eu garma-aq, jerloni ghae-awr, ghovkhaeq ghawqloeni danr-eu mirnae, urler-eu tsawrhaq ghawqmya’ni jawr-eu mae.
\v 14 Aerkhawf, daef-eu jeq jav-eu gar le-eu garma-aq, shaq-awr, ghovkhaeq khawf yawsuf mirnae, povmawr-awr urler-eu tsawrhaq yawcuiv mae.
\s1 Arbawr Hawr-eu Arsiq
\r Lk 6:43-45
\p
\v 15 “Nawmaf, Miqyaer gharduq ngaeqdan-eu jaqmyawf deuq-anr yanr-awq. Aqyawfmaf, lafnyir paw yawrzaq-euq bawkhov tsanrkaq taq-awr, lafkhoer paw-aq, zawr zir-eu khaqyaer pyeuf-awr nawmaf jawr-eu gar lar-eu mae.
\v 16 Aqyawf maf-euq arsiq-anr haw nar-aq, aqyawf maf-anr siqnya taef-a. Aqgan bawduv-anr nae aqgaf arsiq yapyav mae lor? Aqgan arbawq-anr siqguq arsiq yapyav mae laq?
\v 17 Khoerlof-aer durni, arbawr yawmuiq dawqtawvluf arsiq yawmuiq siqle-awr, maqmuiq-eu arbawr-aq, maqmuiq-eu arsiq siqle-eu mae.
\v 18 Arbawr yawmuiq-anr nae maqmuiq-eu arsiq maq siqle nya-aer, maqmuiq-eu arbawr-anr nae arsiq yawmuiq maq siqle nya-a.
\v 19 Arsiq yawmuiq maq siqle-eu arbawr yawqbawr navluf-anr turdzae-awr, miqdzaq-anr bafpuiv taef-a.
\v 20 Khoermirnae, tsawrhaq khoerdeuq-euq arsiq-anr haw nar-aq, aqyawf maf-anr siqnya taef-a.
\s1 Ngar, Nawmaf-anr Maqsiq
\r Lk 13:25-27
\p
\v 21 “Ngaq-anr, ‘Sanqpaq-or! Sanqpaq-or’ laer kharkur-eu tsawrhaq yawqghaq navluf-aer, mqtav mirkhanq-anr ya urler-eu maqngeur-a. Mq-euq khoertav jawr-eu ngaqDa nuima tsaqni mr-eu tsawrhaq deuq taef-aer ya urler-eu mae.
\v 22 Khoerngae nan, tsawrhaq ghawqmya’ni, ngaq-anr heulof-aer aerlar taef-a, ‘Sanqpaq-or! Sanqpaq-or! Nga’maf, nawq-euq tsawrmyanr-anr ghoe-awr Miqyaer gharduq ngaeqdan-awr, nawq-euq tsawrmyanr-anr ghoe-awr naef-anr taedov-euq uqtaf, nawq-euq tsawrmyanr-anr ghoe-awr zanqler paq-aer ghae-eu ghawqmya jeq mr-euq maqngeur-a lor?’
\v 23 Khoerngae, ngar, aqyawf maf-anr heulof-aer aernaeq ma, ‘Zanrdawq-anr leur-eu jeq mr-eu tsawrhaq-or! Ngar, nawmaf-anr maq siqnya nya. Ngar jawr-eu gar nae dov-ir-awq.’
\s1 Nymr Tsov-eu Nyiq Jeq
\r Lk 6:47-49
\p
\v 24 “Khoermirnae, ngar maeq-eu dawq heudeuq gaq-awr mrcaw-eu aqsur ghaq maqkaq, khaqlo-euq khoertav zeurdanr danr-awr nymr tsov-euq zaqsiq tsawrganr anr-eu tiq ghaq-anr dur-eu mae.
\v 25 Uqyaer yaerle-awr, irjeuq jeuqle-eu uqtaf, jaqlaer bawlar-awr ciqtanq ciqtuv lar-eu khawf, nymr khoernymr, khaqlo-euq khoertav tsovtaq-euq mirnae maqcoq-ir-aq.
\p
\v 26 “Ngar maeq-eu dawq heudeuq gaq-euq khawf maq mrcaw-eu aqsur ghaq maqkaq, kharshuif-euq khoertav nymr tsov-euq aqdzawq argan tiq ghaq-anr dur-eu mae.
\v 27 Uqyaer yaerle-awr, irjeuq jeuqle-eu uqtaf, jaqlaer bawlar-awr ciqtanq ciqtuvlar ngae, nymr khoernymr coq-ir-awr, coqpyav coqshav jir-euq mae.”
\p
\v 28 Yeqsur khoerlof-aer maeqnaeq tsovnaeqghaq ngae, aqyawf nae maeq-awr tsov-euq gar yagaq-euq tsawrhaq dawqtawvluf zanq duidui ler-euq mae.
\v 29 Aqjeq mirnae aernar-aq, Yeqsur-aq, zanr maeq-eu deuq lof-aer maqngeurni, aryaq jav-eu tiq ghaq lof-aer maeqnaeq tsovnaeq-eu mae.
\c 8
\s1 Yeqsur, Coiqdoi Bi Shawrlar-euq
\r Mk 1:40-45; Lk 5:12-16
\p
\v 1 Yeqsur, gawqjawq-anr nae zafkale ngae, tsawrhaq armaf mafma, aqyawf-euq maeqnan cantae luf-eu mae.
\v 2 Khoerngae, coiqdoi nar-eu tiq ghaq, aqyawf jawr-eu gar lar-awr, aqyawf-anr uqduq tanqtanq-aer aer-eu, “Sanqpaq-or! Nawr janrmawf nar-aq, ngar shawrlarni nawr janrnya mae.”
\v 3 Yeqsur, aqlaf cawqja-awr, khoerghaq-anr toeqciv-awr aer-eu, “Ngar janrmawf mir-a. Nawr shawrlar-awq.” Khoerngae, tiqpov taef-aer khoerghaq-euq coiqdoi nargawr shawrlar-euq mae.
\v 4 Yeqsur, aqyawf-anr aernaeq-eu, “Nawr, tiqghaq-anr-iq taq ja’naeq de-eq. Pirma jawr-eu gar le-awr, nawq-euq mawrdo-anr bi tsermr hawler-awq. Khoeruqtaf, nawr taqler-euq gar aqcawq yasiqni, ♦Morseq nae dawq biftaq-euq lof-aer lawrnaeq-eu jeq lawrler-awq.”
\s1 Yeqsur, Guirzaq-anr Bi Taqler-euq
\r Lk 7:1-10
\p
\v 5 Yeqsur, Gaqbeqneqoq-anr urler ngae, ♦yardzoeq guirhuq tiq ghaq, aqyawf jawr-eu gar lar-awr tanqshar-eu lafkhoer
\v 6 aer-eu, “Sanqpaq-or! Ngaq-euq kuirlaf zaqkhav tiq ghaq kuirshir lafshir shir-awr, nar duidui-eu lafkhoer irkanr galuf-eu mae.”
\v 7 Khoerngae, Yeqsur, aqyawf-anr aernaeq-eu, “Ngar, aqyawf-anr lavtaq naeqle ma.”
\v 8 Khoer-anr, yardzoeq guirhuq khoerghaq heulof-aer aerkhof naeq-euq mae: “Sanqpaq-or! Nawr, ngaq-euq irkanr urle-eu gar, ngar maqgeux nya. Nawr dawq tiq dawq taef-aer ngaeq-eu khawf, ngaq-euq kuirlaf zaqkhav taqler taef-a.
\v 9 Aqjeq mirnae aernar-aq, ngar, aqcawq-euq aryaq-euq lafov jawr-awr, ngaq-euq lafov khawf guirzaq deuq jawr-eu ma. Heughaq-anr ‘Ir-awq’ laer aer ngae, aqyawf ir-awr, khoerghaq-anr ‘Lar-awq’ laer kur nar-aq, aqyawf lar-eu mae. ‘Nawr heujeq mr-awq’ laer ngaq-euq kuirlaf zaqkhav-anr aernaeq ngae, aqyawf mr-eu mae.”
\p
\v 10 Yeqsur khoerlof-aer aer-eu gar yagaq ngae, zanq duidui ler-awr aqyawf-euq maeqnan cantae luf-eu deuq-anr heulof-aer aernaeq-euq mae: “Ngar, nawmaf-anr aqdirma-aer aernaeq nyar, Irsaqleqlav tsawrhaq-euq lafkhoer, ngar heunav nav-aer jan-eu tsawrhaq maq mawrhaw-aq.
\v 11 Ngar, nawmaf-anr par aernaeq nyar. Nanrma dovkhaeq, gakhaeq paw jawr-eu tsawrhaq ghawqmya’ni lar-awr, mqtav mirkhanq-euq lafkhoer, Aqbyaqhaq, Irtsav hawr-eu Yaqkov naeq-aer hawqjawq ya jawqtaf taef-a.
\v 12 Aerkhawf, Irsaqleqlav mirkhanq-euq zaqdeuq-aq, lafnyir paw zanrtsuini ghae-eu gar bi taedzae taq-awr, khoergar jawr-awr noeqshaq duidui-eu lafkhoer ngoerngoer-aer seuq yateuf taef-a.”
\p
\v 13 Khoernar-aq, Yeqsur, yardzoeq guirhuq khoerghaq-anr aernaeq-eu, “Nawr ghof-ir-awq, nawr jan-eu lof-aer nawq-euq gharduq pyeuflar-euq mae.” Khoerngae, kuirlaf zaqkhav khoerghaq taqler-euq mae.
\s1 Yeqsur, Nargawr Lavtaq Naeq-euq
\r Mk 1:29-34; Lk 4:38-41
\p
\v 14 Yeqsur, Beqtuvluv-euq irkanr ur-ir ngae, Beqtuvluv-euq tsawrmawq aqbur ghaq pyaqpyaq-aer galuf-eu gar ya’mawr-euq mae.
\v 15 Yeqsur, aqyawf-euq aqlaf-anr toeqciv ngae, pyaq-eu khoer lawq-ir-euq mae. Khoernar-aq, aqyawf tsawqtur-awr, Yeqsur-anr hawqbyawr lavdawv naeq-euq mae.
\p
\v 16 Mq cifle ngae, aqcawq, Yeqsur jawr-eu gar naef ur-eu tsawrhaq ghawqmya ni-anr sheuqlaf-euq mae. Aqyawf dawq tiq dawq nae taef-aer, naef khoerdeuq-anr taedov jir-euq mae. Khoeruqtaf, nar-eu tsawrhaq dawqtawv luf-anr khawf bi taqler-euq mae.
\v 17 Aqyawf khoerlof-aer janr-eu-aq, Miqyaer gharduq ngaeqdan-eu Irsaqyar nae aertaq-euq dawq heudawq byanlar-euq mae,
\p \qt “Aqyawf, aqyawf-euq mawrdo nae aqdui-euq nargawr deuq-anr yurdzae-awr, aqdui nar-awr gawr-eu jeq pidzae-euq mae.”\qt*
\rq (Isy 53:4)\rq*
\s1 Yeqsur-euq Maeqnan Cantae-eu Arpoeq
\r Lk 9:57-62
\p
\v 18 Tsawrhaq armaf mafma, aqyawf-euq tiqjawq jawrluf-eu gar Yeqsur ya’mawr ngae, lan-euq khoerpaw baq-anr tsaev-ir-awq laer khaer-euq mae.
\v 19 Khoerngae, zanr maeq-eu tiq ghaq lar-awr aer-eu, “Saqlaq-or! Nawr aqgeugar ir-eu maqkaq, ngar, nawq-euq maeqnan cantaele ma.”
\v 20 Khoer-anr Yeqsur aernaeq-eu, “Byaqhir-aq, khaeqbanq baw-awr, mqtav zaw-eu arjir khawf banq jav-eu mae. Aerkhawf, ♦Tsawrhaq-euq Zaqyo-aq, uqduq bafdarduq khawf maqjav.”
\v 21 Khoerngae, zaqlanr yawqghaqyawq, Yeqsur-anr aernaeq-eu, “Sanqpaq-or! Ngar ghof-ir-awr ngaqda-anr jeqhu bi bafpanq-ir laf.”
\v 22 Khoerngae, Yeqsur, aqyawf-anr aernaeq-eu, “Shir-euq tsawrhaq-anr-aq, shir-euq tsawrhaq nae bi bafpanq-awq. Nawr-aq, ngaq-euq maeqnan cantae lar-awq.”
\s1 Jaqlaer Laerma-anr Bi Naqler-euq
\r Mk 4:35-41; Lk 8:22-25
\p
\v 23 Yeqsur, lawq-anr urler-awr irluf ngae, aqyawf-euq zaqlanr deuq khawf, aqyawf naeq-aer irluf-eu mae.
\v 24 Khoerngae, tiqpov taef-aer iqmalavshav-euq khoertav jaqlaer laerma bawlar-awr, irluv dzae duidui lar-awr, lawq-anr ircuf dzaepymqlar luf-eu mae. Aerkhawf, Yeqsur-aq, yufkhav taq-euq mae.
\v 25 Khoerngae, zaqlanr deuq, aqyawf-anr lavnoeq-ir-awr aer-eu, “Sanqpaq-or! Nga’maf shirjir shaw-iq mir-a. Nga’maf-anr bibuq-ir naeqlaf-awq.”
\p
\v 26 Khoerngae, Yeqsur, aqyawf maf-anr aernaeq-eu, “Jan-eu ghaq baq-eu tsawrhaq-or! Nawmaf aqjeq mirnae guv-eu le?” Khoernar-aq, aqyawf tur-awr, jaqlaer hawr-eu iqmalavshav-anr daeq ngae, jaqlaer hawr-eu iqmalavshav ciqcur savni pyeuf-ir-euq mae.
\v 27 Khoermirnae, tsawrhaq khoerdeuq zanq duidui ler-awr aer-eu, “Tsawrhaq heughaq aqsur ghaq nga? Jaqlaer hawr-eu lan khawf aqyawf-euq dawq narhaq-eu nga.”
\s1 Naef Ur-eu Gaqdaqlar Tsawrhaq
\r Mk 5:1-20; Lk 8:26-39
\p
\v 28 Yeqsur, lan-euq nuibaq-anr jav-eu Gaqdaqlar mirkhanq-anr irkeuv ngae, naef ur-eu tsawrhaq nyiq ghaq lmqbymr-anr nae dovle-awr, Yeqsur jawr-eu gar oe-euq mae. Aqyawfnyaf ardzaeq-aer ghae-eu mirnae, garma khoerkanr-anr tiqghaq-iq maq cantsaev peuq-a.
\v 29 Khoerngae, tiqpov taef-aer aqyawfnyaf gurgur-aer aer-eu, “Miqyaer-euq Zaqyo Yeqsur-or! Nawr, nga’nyaf-anr aqjeq mirnae lavtsoeq le-euq le? Aryamq maq keuvlar-euq minav-aer, nawr heugar oe-awr nga’nyaf-anr khaeqnaeq le-euq le lor?”
\p
\v 30 Aqyawfmaf jawr-eu gar nae ardzaeq-aer maqkaq-eu gar aqzaf ghawqmya’ni gavdzaq luf-eu mae.
\v 31 Naef khoerdeuq, Yeqsur-anr sharshar-aer aer-eu, “Nga’maf-anr taedov ma laer ngeur nar-aq, nga’maf-anr bidov-ir-awr, aqzaf teumaf-euq lafkhoer biur-ir naeqlaf-awq.”
\p
\v 32 Yeqsur, naef khoerdeuq-anr, “Ir-awq” laer aernaeq ngae, naef khoerdeuq dov-ir-awr, aqzaf khoermaf-euq lafkhoer ur-ir-euq mae. Khoerngae, tiqpov taef-aer aqzaf khoermaf maflanni, baqghashaq-anr nae lan-anr saerka ghae-awr, ircuf-euq lafkhoer gapufsaef jir-euq mae.
\v 33 Aqzaf bo-eu deuq, meuq-euq lafkhoer caevghof ghae-awr, khar pyeuflar-euq yawqjeq navluf hawr-eu naef ur-eu khoer nyiq ghaq-euq garkawv dzawr-ir-euq mae.
\p
\v 34 Khoerngae, meuq-euq lafkhoer jawr-eu tsawrhaq dawqtawvluf dovle-awr, Yeqsur-anr hawle-euq mae. Aqyawfmaf, aqyawf-anr ya’mawr ngae, aqyawf maf-euq mirkhanq-anr nae dov-ir naeqlaf laer shar-euq mae.
\c 9
\s1 Yeqsur, Kuirshir Lafshir-anr Bi Taqler-euq
\r Mk 2:1-12; Lk 5:17-26
\p
\v 1 Yeqsur, lawq-anr urler-awr lan-anr tsaev-awr nae, aqyawf-euq meuq-anr ghofkeuv lar-euq mae.
\v 2 Khoerngae, aqcawq, yufzar-anr galuf-eu kuirshir lafshir shir-eu tiq ghaq-anr, Yeqsur jawr-eu gar baflaf-euq mae. Yeqsur, aqyawfmaf jan-eu gar ya’mawr ngae, kuirshir lafshir shir-eu khoerghaq-anr aernaeq-eu, “Aqli-or! Laqkhaq caer-awq, nawq-euq iqbax pyaeqnaeq ghaq-euq ma.”
\p
\v 3 Khoerngae, zanr maeq-eu tsawrhaq tiqpavnav deuq, aqyawf maf-euq yawkaq aer-eu, “Tsawrhaq heughaq-aq, Miqyaer-anr yaeqbawq saerlu-aer aer-eu nga!”
\v 4 Yeqsur, aqyawf maf-euq nuima-euq lafkhoer noeqluf-eu jeq-anr siqnya-awr aer-eu, “Aqjeq mirnae nawmaf-euq nuima-euq lafkhoer yawdoer jeq sharnoeq luf-eu le?
\v 5 ‘Nawq-euq iqbax pyaeq-euq ma’ laer aer-eu hawr-eu, ‘Tur-awr can-awq’ laer aer-eu dawq heu nyiq dawq, aqgeu dawq awqdzaeq-eu la?
\v 6 Tsawrhaq-euq Zaqyo-aq, mirtsaq-euq khoertav iqbax pyaeqnya-eu aryaq jav-eu ngar-a laer nawmaf-anr bisiq-eu ma.” Khoernar-aq, Yeqsur, kuirshir lafshir shir-eu khoerghaq-anr aernaeq-eu, “Tur-awr, nawq-euq yufzar baf-awr irkanr ghof-ir-awq.”
\v 7 Khoerngae, tsawrhaq khoerghaq tsawqtur-awr irkanr ghof-ir-euq mae.
\v 8 Tsawrhaq baqmaf deuq khoer-anr ya’mawr ngae, aqyawfmaf zanqler-awr, tsawrhaqzaq-anr khoerlof-aer ghae-eu aryaq bif-euq Miqyaer-anr ciqhuiq ciqmanr-eu mae.
\s1 Yeqsur, Maqtaeq-anr Kur-euq
\r Mk 2:13-17; Lk 5:27-32
\p
\v 9 Yeqsur khoergar nae maeqhu paw irluf ngae, Maqtaeq laer kur-eu tiq ghaq, jeq taf-eu nymr-anr nuirluf-eu gar ya’mawr-euq mae. Yeqsur, aqyawf-anr aernaeq-eu, “Ngaq-euq maeqnan cantae lar-awq.” Khoerngae, Maqtaeq tsawqtur-awr, Yeqsur-euq maeqnan cantae ghae-euq mae.
\p
\v 10 Yeqsur, irkanr-euq lafkhoer hawqjawq jawqluf ngae, jeq taf-eu tsawrhaq hawr-eu iqbaxzaq ghawqmya’ni lar-awr, Yeqsur hawr-eu aqyawf-euq zaqlanr deuq naeq-aer dzaqtaf luf-eu mae.
\v 11 Paqliqsaer deuq khoer-anr ya’mawr ngae, Yeqsur-euq zaqlanr-anr aernaeq-eu, “Aqjeq mirnae nawmaf-euq saqlaq, jeq taf-eu tsawrhaq hawr-eu iqbaxzaq naeq-aer hawqjawq jawqtaf luf-eu la?”
\p
\v 12 Yeqsur khoer-anr yagaq-awr heulof-aer aernaeq-euq mae: “Jawrsar dov-eu tsawrhaq-aq, nargawr lavsav-eu tsawrhaq-anr maqmawf-ar, nar-eu tsawrhaq deuq taef-aer mawf-eu mae.
\v 13 Nawmaf heudawq-euq dawqtsuif dzaw-ir-awq,
\p \qt ‘Ngar lawrnaeq-eu jeq-anr geufmawf-eu maqngeur, ghawqshaq gaq-eu jeq-anr geufmawf mir-a.’ \qt*
\rq (Hs 6:6)\rq*
\p Ngar, tsaq-awr dawr-eu tsawrhaq-anr kur-eu laer oe-euq maqngeur, iqbaxzaq noeqpov noeqpar larni oe-euq ma.”
\s1 Dzardzaq Sheuq-eu Garkawv
\r Mk 2:18-22; Lk 5:33-39
\p
\v 14 Khoerngae, Yorhaq-euq zaqlanr deuq, Yeqsur jawr-eu gar lar-awr aer-eu, “Nga’maf hawr-eu Paqliqsaer deuq-aq, tiqkhaeq maqtaqni dzardzaq sheuq-eu ma. Aerkhawf, nawq-euq zaqlanr deuq aqjeq mirnae dzardzaq maqsheuq-eu la?”
\v 15 Yeqsur, aqyawf maf-anr heulof-aer aernaeq-euq mae: “Yoshuif ghaq, cawqdeuq naeq-aer jawr ngae, cawqdeuq ghawqshaq-aer ghae taef-a lor? Aerkhawf, yoshuif ghaq-anr lavghawq-eu arnan keuvle taef-a. Khoerngae, aqyawfmaf dzardzaq yasheuq taef-a.
\p
\v 16 “Tsawrhaq tiqghaq-iq maeqtsoeq yawcaer-anr saqpar yawshuif nae paertsanr maqdof-ar. Dof nar-aq, doftaq-euq paertsanr khoertsanr, maeqtsoeq yawcaer-anr bipyaq-ir-eu uqtaf, yawbae navmaqtser pyaqdzaeq-ir taef-a.
\v 17 Khoerlof-aer durni, tsawrhaq tiqghaq-iq shaqkhov irpuq yawoer-anr aqgaf dzaruir yawshuif maq shaevanr-ar. Shaevanr nar-aq, shaqkhov irpuq-anr dzaqpaef-awr, aqgaf dzaruir yoerdov-awr, shaqkhov irpuq khawf cawv-ir taef-a. Aerkhawf, aqgaf dzaruir yawshuif-aq, shaqkhov irpuq yawshuif-anr shaevanr taef-a. Khoerlof-aer janr nar-aq, nyiq jeqluf jeqhmq nya-eu mae.”
\s1 Yaqirlu-euq Zaqmiq Hawr-eu Shiq Dovdov-aer Nar-eu Zaqmiq Aqbur
\r Mk 5:21-43; Lk 8:40-56
\p
\v 18 Yeqsur garkawv khoerdeuq aernaeqluf ngae, zanrdawq khawqnymr-euq aqyuif tiq ghaq lar-awr, aqyawf-anr uqduq tanqtanq-aer aer-eu, “Ngaqbur nymq-mr hawrnae shir-aq siq, nawr, aqyawf-anr aqlaf bafdav naeqle sher-eq. Aqyawf daeflar taef-a.”
\v 19 Yeqsur tur-awr, khoerghaq-euq maeqnan cantae ghae-euq mae. Aqyawf-euq zaqlanr deuq khawf, cantae ghae-euq mae.
\p
\v 20 Khoerngae, 12 khof byanni shiq dovdov-aer narluf-eu zaqmiq aqbur tiq ghaq, Yeqsur-euq narkhan paw lar-awr, Yeqsur-euq paerkhanq paerdanq-anr toeqciv-euq mae.
\v 21 Aqjeq mirnae aernar-aq, aqyawf, aqyawf-euq nuima-euq lafkhoer noeq-eu, “Ngar, aqyawf-euq paerkhanq-anr ya toeqciv-euq taef khawf taqler taef-a.”
\p
\v 22 Khoerngae, Yeqsur nanrghof ghofhaw-awr, zaqmiq aqbur khoerghaq-anr hawmawr-awr aernaeq-eu, “Zaqmiq-or! Laqkhaq caer-awq. Nawq-euq jan-eu jeq nae, nawq-anr bi taqler-euq mae.” Khoerngae yamq-anr nae, zaqmiq aqbur khoerghaq taqler-euq mae.
\p
\v 23 Yeqsur, zanrdawq khawqnymr-euq aqyuif-euq nymr-anr le’ur ngae, bawqlaw baw-eu tsawrhaq hawr-eu tsawrhaq ghawqmya’ni tsawrngoer ngoerluf-eu gar ya’mawr-euq mae.
\v 24 Yeqsur, aqyawf maf-anr aernaeq-eu, “Dov-ir-awq, aqbur heughaq shir-euq maqngeur-a. Yufkhav luf-eu taef mae.” Khoerngae, aqyawfmaf, Yeqsur-anr uir-eu mae.
\v 25 Khoerngae, tsawrhaq armaf-anr bidov-ir-awr, Yeqsur urler-euq mae. Aqbur khoerghaq-euq aqlaf-anr nyaeftaeq ngae, aqbur khoerghaq turlar-euq mae.
\v 26 Garkawv khoer mirkhanq khoerkhanq khanqlanni gaqdoe-ir-euq mae.
\s1 Myavbaef-anr Bi Mawrnya Lar-euq
\p
\v 27 Yeqsur khoergar nae dov-ir ngae, myavbaef nyiq ghaq, aqyawf-euq maeqnan gurgur-aer cantae-eu lafkhoer aer-eu, “Daqbir-euq Zaqyo-or! Nga’nyaf-anr ghawqshaq gaqnaeq laf-awq.”
\v 28 Yeqsur, nymr-euq lafkhoer urler ngae, myavbaef khoer nyiq ghaq, aqyawf jawr-eu gar lar-euq mae. Yeqsur, aqyawf nyaf-anr narhaq-eu, “Ngar janrnya taef-a laer nawnyaf jan ma lor?” Khoerngae, aqyawfnyaf aer-eu, “Sanqpaq-or! Nga’nyaf jan ma.”
\p
\v 29 Khoerngae, Yeqsur, aqyawf nyaf-euq myavnuiv-anr toeqciv-awr aer-eu, “Nawnyaf jan-eu lof-aer pyeuflar luf-ur.”
\v 30 Khoerngae, aqyawf nyaf-euq myavnuiv mawrnya lar-euq mae. Yeqsur, aqyawf nyaf-anr dawq yawkhav-aer bif-eu, “Nawnyaf yanr-awr, garkawv heu tiqghaq-anr-iq taqbi siqnya de-eq.”
\v 31 Aerkhawf, aqyawfnyaf dov-ir-awr, Yeqsur-euq garkawv mirkhanq khoerkhanq doeni bi gaqdoe jir-euq mae.
\s1 Aqdzawq Tiq Ghaq-anr Dawq Bi Ngaeqnya Lar-euq
\p
\v 32 Aqyawfmaf dov-ir luf ngae, aqcawq, Yeqsur jawr-eu gar, naef ur-eu aqdzawq tiq ghaq-anr sheuqlaf-euq mae.
\v 33 Naef-anr taedov ghaq ngae, aqdzawq khoerghaq dawq ngaeqnya lar-euq mae. Khoerngae, tsawrhaq armaf mafma deuq zanqler-awr aer-eu, “Irsaqleqlav-euq lafkhoer, heulof-aer ghae-eu jeq tiqjawr-iq maq mawrhaw-aq.”
\v 34 Aerkhawf, Paqliqsaer deuq aer-eu, “Aqyawf-aq, naef sanqpaq-anr ghoeghoe-aer naef-anr taedov-eu nga.”
\s1 Yeqsur Ghawqshaq Gaq-eu
\p
\v 35 Khoerngae, Yeqsur, meuqdeuq pudeuq doeni ir-awr, aqyawf maf-euq zanrdawq khawqnymr-euq lafkhoer maeqnaeq tsovnaeq-awr, mqtav mirkhanq-euq garkawv guiqlanqdawq maeqnaeq-euq mae. Khoeruqtaf, kharnar khargawr-eu jeq hawr-eu nargawr yawqjeq navluf-anr lavtaq naeq-euq mae.
\v 36 Yeqsur, tsawrhaq armaf mafma deuq-anr ya’mawr ngae, aqyawf maf-anr ghawqshaq gaq-eu mae. Aqjeq mirnae aernar-aq, aqyawf maf-aq, bo-eu ghaq maqjawr-aer caevbyav taq-euq yawr lof-aer dur-awr ghaq baqluf-eu mae.
\v 37 Khoerngae, Yeqsur, aqyawf-euq zaqlanr deuq-anr heulof-aer aernaeq-euq mae, “Caer myanlar taq-euq ghawqmya’ni jav-eu khawf, yaeq-eu tsawrhaq uicuiv taef mae.
\v 38 Khoermirnae, Aqyawf-euq caeryar-anr caer yaeq-eu tsawrhaq bi’oe-awq laer caer lavluiv-eu Sanqpaq Miqyaer-anr shar-awq.”
\c 10
\s1 Ghaqkhaer 12 Ghaq Tserdov-euq
\r Mk 3:13-19; Lk 6:12-16
\p
\v 1 Khoernar-aq, Yeqsur, aqyawf-euq zaqlanr 12 ghaq-anr kurlaf-awr, naef yawjawf deuq-anr taedov nya’ni, nar-awr gawr-eu kharngeur-eu jeq hawr-eu nargawr yawqjeq navluf lavtaq nya’ni, aqyawf maf-anr aryaq bif-euq mae.
\v 2 Ghaqkhaer khoer 12 ghaq-euq tsawrmyanr-aq heulof-aer mae: yawbae ghaq-aq, Sirmoq (Beqtuvluv laer khawf kur-eu mae) hawr-eu aqyawf-euq aqnyir Aqdaeqlaeq, Zeqbeqdaer-euq zaqyo Yaqkov hawr-eu Yaqkov-euq maernmr Yorhaq,
\v 3 Pirlirpuv hawr-eu Baqtawrlaqmaer, Tormav hawr-eu jeq taf-eu Maqtaeq, Aqlaqpaer-euq zaqyo Yaqkov hawr-eu Taqdaer (Tsawrmyanr myanrmar-aq, Leqbaer laer mae),
\v 4 Kaqnaqnir-euq armur-anr taf-eu Sirmoq hawr-eu Yeqsur-anr anqdzaq-euq Yurdav Irsaqgaqliqoq.
\s1 Zaqlanr 12 Ghaq-anr Khaerghae-euq
\r Mk 6:7-13; Lk 9:1-6
\p
\v 5 Yeqsur, ghaqkhaer 12 ghaq-anr dawq heulof-aer bif-awr khaerghae-euq mae: “Nawmaf, aqcawq tsawrjeuq tsawrca-euq garma-anr taqcan-ir. Nawmaf, ♦Saqmaqliv tsawrhaq-euq meuq-anr khawf taq urler.
\v 6 Byov-ir-euq Irsaqleqlav-euq nymrkhanq-euq yawrdeuq jawr-eu gar taef-aer ir-awq.
\v 7 Nawmaf irluf ngae, ‘Mqtav mirkhanq keuvle shaw-iq mae’ laer dawqmaeq maeqmaeq-aer can-ir-awq.
\v 8 Nar-awr gawr-eu tsawrhaq-anr lavtaq naeq-awr, shir-euq tsawrhaq-anr bi ghofdaef lar-awq. Coiqdoi nar-eu tsawrhaq-anr bi shawrlar-awr, naef-anr taedov-awq. Nawmaf yawqngaef-aer za-euq lof-aer, aqcawq-anr yawqngaef-aer bifnaeq-awq.
\v 9 Jofpaf-anr pyur marbyav, shuir marbyav, guiqshuir marbyav taq dawvanrghae.
\v 10 Garpaer-euq gharduq paertanr taqshaf ghae, paerkhanq nyiq kanr taq yurghae, saeqnawv hawr-eu gawqyoeq khawf taq yurghae. Aqjeq mirnae aernar-aq, gar mr-eu tsawrhaq-aq, dzaqdzaq dawrdawr za-eu geux-eu mae.
\p
\v 11 “Nawmaf aqgeu meuq, aqgeu pu-anr ur-ir-eu maqkaq, khoergar jawr-eu tsawrhaq aqsur ghaq geux-eu la laer narhaq-awr, khoergar nae dov-ir ngae keuvni, nymr khoernymr-anr taef-aer jawr-awq.
\v 12 Aqyawf-euq nymr-anr urler ngae, aqyawf-anr dawq ngaeqghae naeq-awq.
\v 13 Nymrkhanq khoerkhanq, nawmaf-euq nuisar of-eu jeq za-eu geux nar-aq, nuisar of-eu jeq nymr khoernymr-anr bi keuvle-awq. Aerkhawf, za-eu maqgeux nar-aq, nawmaf-euq nuisar of-eu jeq nawmaf-anr bi ghofkhof lar-awq.
\v 14 Tsawrhaq tiq ghaq, nawmaf-anr maqha-aer nawmaf-euq dawq-anr maq narhaq nar-aq, nawmaf, nymr khoernymr-anr nae maqngeur nar-aq, meuq khoermeuq-anr nae dov-ir ngae, nawq-euq aqkuir-anr laeflar-euq khaqlaer baevkhar yaf-awq.
\v 15 Ngar, nawmaf-anr aqdirma-aer aernaeq nyar, yarkhaqdar ngae nan, meuq khoermeuq-aq, Sordoq hawr-eu Gormorlav mirtsaq navmaqtser yadaq taef-a.
\s1 Khaeq-awr Khav-eu Gar Yadaq Taef-a
\r Mk 13:9-13; Lk 21:12-19
\p
\v 16 “Hawsher-eq, ngar, nawmaf-anr khaqyaer baqmaf-euq tsanq-anr, yawr pyaequr ghae-eu lof-aer khaerghae-eu ma. Khoermirnae, nawmaf, arlawr lof-aer zaqsiq tsawrganr anr-awr, khaqkhoeq lof-aer aqcawq-anr maqcoeq maqcivni jawr-awq.
\v 17 Nawmaf, tsawrhaq khoerdeuq-anr yanr-awq. Aqjeq mirnae aernar-aq, aqyawfmaf, nawmaf-anr khavma armur-anr a’naeq taef-a. Zanrdawq khawqnymr-euq lafkhoer nawmaf-anr juiflar taef-a.
\v 18 Khoeruqtaf, ngaq-euq baqda’nae aqcawq, nawmaf-anr meuqsanr deuq hawr-eu sanqpaq deuq-euq maeqshi sheuqghae taef-a. Nawmaf, ngaq-euq gharduq aqyawf maf-euq maeqshi hawr-eu aqcawq tsawrjeuq tsawrca-euq maeqshi sarkir yakamq taef-a.
\v 19 Aqcawq, nawmaf-anr yarkhaq bidar-eu laer a’naeq ngae, aqjeq aqjox-aer ya’ngaeq yatmr-eu la laer khanq taqlanr. Khoerngae yamq-anr, nawmaf ya’ngaeq-eu dawqdeuq, nawmaf-anr bifnaeqlaf taef-a.
\v 20 Aqjeq mirnae aernar-aq, dawq ngaeq-eu ghaq-aq, nawmaf maqngeur-a. Nawmaf-euq Aqda-euq Saflar, nawmaf-euq lafkhoer jawr-awr ngaeq-eu mae.
\p
\v 21 “Khoerngae, yawqha-euq maernmr yawkaq shir-eu gar keuvni anqdzaq-awr, aqda khawf yawqha-euq zaq-anr khoerlof-aer janr taef-a. Zaqdeuq khawf aqma aqda-anr muir-awr bishirni tov taef-a.
\v 22 Khoeruqtaf, ngaq-euq tsawrmyanr baqda’nae tsawrhaq dawqtawvluf, nawmaf-anr byae taef-a. Aerkhawf, arsaqsaq ngae keuvni zif-eu tsawrhaq-aq, yabuq-ir taef-a.
\v 23 Nawmaf tiq meuq-anr jawr ngae, aqcawq khaeqlar nar-aq, yawqmeuq yawq-anr caevjawr-ir-awq. Ngar, nawmaf-anr aqdirma-aer aernaeq nyar, nawmaf, Irsaqleqlav-euq meuqdeuq-anr maq candoe-euq minav-aer, Tsawrhaq-euq Zaqyo oekeuv taef-a.
\p
\v 24 “Zaqlanr-aq, saqlaq taf-aer maq huiqdzaeq-aer, kuirlaf zaqkhav khawf, yawsanr ghaq taf-aer maq huiqdzaeq-ar.
\v 25 Zaqlanr tiq ghaq, saqlaq lof-aer durlar-awr, kuirlaf zaqkhav tiq ghaq, yawsanr ghaq lof-aer durlar nar-aq, nuikhanr shir-awq. Aqcawq, nymrsanr ghaq-anr ♦Beqsaqburlar laer kur-euq nar-aq, aqyawf-euq miqsawrzaq deuq-anr ngeurdzaeq arnavni par kurdoer-eu paq nga!
\s1 Aqsur Ghaq-anr Guv-eu Tsaq-eu La
\r Lk 12:2-7
\p
\v 26 “Khoermirnae, aqyawf maf-anr taqguv. Aqjeq mirnae aernar-aq, daeqkaq taq-euq yawqjeq navluf panmaeq naeqlaf taef-a. Zaftaq-euq yawqjeq navluf khawf, aqcawq-anr maq siqler-aer maqjav nya-ar.
\v 27 Ngar, nawmaf-anr yawzanr-euq lafkhoer aernaeq-euq deuq, yawshaef bya-eu gar nawmaf aernaeq-awq. Nawmaf-anr khoeqsav naeq-euq deuq, nymrmq-anr davler-awr gurgaq-awq.
\v 28 Mawrdo-anr saefnya-eu khawf, saflar-anr maq saefnya-eu deuq-anr taqguv. Aerkhawf, mawrdo hawr-eu saflar-anr shiqbuir lanma-euq lafkhoer lavcawv nya-eu ghaq-anr guv-awq.
\v 29 Jartseuv nyiq mawr, guiqshuir paevsaq tiq paev nae anq-eu maqngeur-a lor? Nawmaf-euq Aqda Miqyaer nuima maqtsaq nar-aq, jartseuv tiqmawr-iq mirtsa maq gaka le-ar.
\v 30 Aqyawf, nawmaf-euq uqduq tsaerkanr yawqkanr navluf-anr khawf guijir taq-euq mae.
\v 31 Khoermirnae, taqguv, nawmaf-aq, jartseuv ghawqmya mawr navmaqtser poeq-eu mae.
\s1 Yeqsur-euq Zaqlanr Ma Laer Aerdov-eu
\r Lk 12:8-9
\p
\v 32 “Khoermirnae, tsawrhaq-euq maeqshi ‘Ngar-aq, Yeqsur-euq zaqlanr ma’ laer aerdov-eu aqgeu ghaq maqkaq; ngar, mq-euq khoertav jawr-eu ngaqDa-euq maeqshi ‘Teughaq-aq, ngaq-euq zaqlanr ma’ laer, aerdov ma.
\v 33 Tsawrhaq-euq maeqshi, ‘Ngar-aq, Yeqsur-euq zaqlanr maqngeur’ laer aerdov-eu aqgeu ghaq maqkaq; ngar khawf, mq-euq khoertav jawr-eu ngaqDa-euq maeqshi, ‘Teughaq-aq, ngaq-euq zaqlanr maqngeur’ laer aerdov ma.
\s1 Bitsaq Bi Dzoerler-eu Laer Oe-euq Maqngeur
\r Lk 12:51-53; 14:26-27
\p
\v 34 “Nawmaf, ngar-aq, mirtsaq-euq khoertav bitsaq bi dzoerler-eu laer oe-euq nga laer taqnoeq. Ngar, bitsaq bi dzoerler-eu laer oe-euq maqngeur. Aerkhawf, micaer baf-awr oe-euq ma.
\v 35 Aqjeq mirnae aernar-aq, ngar-aq, heu-euq gharduq oe-euq ma:
\p \qt ‘Aqda hawr-eu zaq, aqbur hawr-eu aqma, keuqma hawr-eu boermiq aqma yawkaq, tiqghaq tirghaq muir-awr, \qt*
\v 36 \qt yawqha-anr muir-eu tsawrhaq-aq, yawqha-euq nymrkhanq-euq zaqdeuq pyeuf taef-a.’\qt*
\rq (Mik 7:6)\rq*
\p
\v 37 “Ngaq-anr gaq-eu navmaqtser, aqma aqda-anr gaq-eu tsawrhaq-aq, ngaq-anr maqgeux-a. Ngaq-anr gaq-eu navmaqtser, zaq-anr gaq-eu tsawrhaq-aq, ngaq-anr maqgeux-a.
\v 38 Yawqha-euq lafyaq baf-awr, ngaq-euq maeqnan maq cantae lar-eu tsawrhaq khawf ngaq-anr maqgeux-a.
\v 39 Yawqha-euq daefzir za’ni pov-eu tsawrhaq-aq, daefzir yasmq taef-a. Aerkhawf, ngaq-euq gharduq daefzir smq-euq tsawrhaq-aq, daefzir ya povmawr taef-a.
\s1 Guiqlanq Za-eu
\r Mk 9:41
\p
\v 40 “Nawmaf-anr hageuf-eu tsawrhaq-aq, ngaq-anr hageuf-eu mae. Ngaq-anr hageuf-eu tsawrhaq-aq, ngaq-anr bi’oe-euq ghaq-anr hageuf-eu mae.
\v 41 Miqyaer gharduq ngaeqdan-eu tsawrhaq-anr Miqyaer gharduq ngaeqdan-eu tsawrhaq lof-aer sawx-awr hageuf nar-aq, hageuf-eu ghaq khawf, Miqyaer gharduq ngaeqdan-eu ghaq lof-aer guiqlanq za taef-a. Tsaq-awr dawr-eu tsawrhaq-anr tsaq-awr dawr-eu tsawrhaq lof-aer sawx-awr hageuf nar-aq, hageuf-eu ghaq khawf, tsaq-awr dawr-eu khoerghaq lof-aer guiqlanq za taef-a.
\v 42 Ngar, nawmaf-anr aqdirma-aer aernaeq nyar, aqsur ghaq maqkaq, aqcawq taf-aer nyirdzaeq-eu ngaq-euq zaqlanr tiq ghaq-anr ircuf yawtsaef tiq khmq bidawr-euq taef khawf, khoerghaq-aq, guiqlanq maqza-aer maqghae-ar.”
\c 11
\s1 Yorhaq-euq Zaqlanr, Yeqsur-anr Narhaq Ler-euq
\r Lk 7:18-35
\p
\v 1 Khoerngae, heulof-aer pyeuflar-euq mae. Yeqsur, zaqlanr 12 ghaq-anr khoerlof-aer dawq bifghaq-euq nar-aq, meuqdeuq-anr dawqmaeq maeq-awr, maeqnaeq tsovnaeq-eu laer khoergar nae dov-ir-euq mae.
\p
\v 2 Yorhaq, kuv-anr urluf ngae, Kali gar mrluf-eu garkawv yagaq-euq mae. Khoermirnae, aqyawf-euq zaqlanr nyiq ghaq-anr khaerghae-awr,
\v 3 Yeqsur-anr heulof-aer bi narhaq ler-euq mae, “Oe taef-a laer aer-eu khoerghaq, nawr ma lor? Maqngeur nar-aq, nga’maf yawqghaq yawq-anr parya dawq-a siq laq?”
\p
\v 4 Yeqsur, aqyawf nyaf-anr heulof-aer aerkhof naeq-euq mae: “Nawnyaf ghof-ir-awr, yagaq-awr ya’mawr-euq deuq, Yorhaq-anr dzawrnaeq-ir-awq.
\v 5 Myavbaef mawrnyalar, kuircawv cannyalar, coiqdoi nar-eu tsawrhaq shawrlar, naqbawq deuq gaqnyalar, shir-euq tsawrhaq ghofdaef lar-awr, irshaqzaq deuq guiqlanqdawq yagaq-euq mae.
\v 6 Ngaq-euq baqda’nae sanqtif maqtif-eu tsawrhaq-aq, guiqlanqhuiq taef-a.”
\p
\v 7 Yorhaq-euq zaqlanr deuq ghofdov-ir luf ngae, Yeqsur danqbae-awr, Yorhaq-euq garkawv tsawrhaq armaf mafma deuq-anr heulof-aer aernaeq-euq mae: “Nawmaf bawrtsanq bawrdanr-anr ir-awr aqjeq-anr haw-eu laer ir-euq le? Jaqlaer baw-eu mirnae nyaeluf-eu artof-euq arkanq-anr laq?
\v 8 Aqdir aernar-aq, nawmaf aqjeq-anr haw-ir-eu laer dov-ir-euq le? Jurgafni ghae-eu maeqtsoeq dmluf-eu tsawrhaq-anr haw-ir-euq le lor? Jurgafni ghae-eu maeqtsoeq dmluf-eu tsawrhaq-aq, sanqpaq-euq nymr-euq lafkhoer jawr-eu mae.
\v 9 Maqngeur nar-aq, nawmaf dov-ir-awr aqjeq-anr haw-ir-euq le? Miqyaer gharduq ngaeqdan-eu tsawrhaq-anr laq? Ngeur mae. Ngar, nawmaf-anr aernaeq nyar, aqyawf-aq, Miqyaer gharduq ngaeqdan-eu tsawrhaq nuideuq navmaqtser huiqdzaeq-eu mae.
\v 10 Yaerbof-euq lafkhoer boftaq-euq heudawq-aq, Yorhaq-anr aermawf-eu mae.
\p \qt ‘Hawde-eq. Ngar, ngaq-euq ghaqzaq ghaqkhaer-anr nawq-euq maeqhu bi’ir-awr, \qt*
\p \qt Nawq-euq maeqshi garma bi shardanr-ir ma.’\qt*
\rq (Mlk 3:1)\rq*
\p
\v 11 “Ngar, nawmaf-anr aqdirma-aer aernaeq nyar, zaqmiq aqbur-anr nae khar daefle-euq tsawrhaq-anr nae, bartirsaq mrnaeq-eu Yorhaq navmaqtser huiqdzaeq-eu tiqghaq-iq maq dovlar haw-aq. Aerkhawf, mqtav mirkhanq-euq lafkhoer nyirdzaeq-eu ghaq khawf, Yorhaq navmaqtser huiqdzaeq-eu mae.
\v 12 Bartirsaq mrnaeq-eu Yorhaq dovle-euq yamq-anr nae iqnan keuvni, mqtav mirkhanq za’ni deuvcae caeluf-eu mae. Nuima keuv-awr deuvcae cae-eu tsawrhaq deuq-aq, deuvza luf-eu mae.
\v 13 Miqyaer gharduq ngaeqdan-eu tsawrhaq dawqtawvluf hawr-eu zanrdawq-aq, Yorhaq-euq zir-anr keuvni panmaeq taq-euq mae.
\v 14 Nawmaf hageuf ma laer nar-aq, Erlirya oe taef-a laer aertaq-euq khoer-aq, Yorhaq-anr aer-eu mae.
\v 15 Naqbawr tsof-awr khar gaqnya-eu tsawrhaq narhaq-awq!
\p
\v 16 “Heuzir-euq tsawrhaq-anr ngar aqgeu jeq nae sheucaev haw-eu paq nga? Aqyawf maf-aq, laevkawv-anr nuir-awr aqyawf maf-euq cawqdeuq-anr gurcawq luf-eu zaqdeuq-anr dur-eu mae:
\p
\v 17 ‘Nga’maf, nawmaf-euq gharduq lafjeq baw-eu khawf, nawmaf lafjeq maqtsawq-a. Nga’maf, nawmaf-euq gharduq tsawrngoer ngoer-eu khawf, nawmaf maqngoer-a.’
\v 18 Yorhaq oe ngae, maqdzaq maqdawr-eu mirnae, aqcawq, ‘Aqyawf-aq, naef ur-eu tsawrhaq nga’ laer aer-eu mae.
\v 19 Tsawrhaq-euq Zaqyo oe ngae, dzaq khawf dzaq, dawr khawf dawr-eu mirnae, aqcawq, ‘Tsawrhaq heughaq-aq, jiryaef maqbeur-eu dzaqma dawrma pyeuf-eu uqtaf, jeq taf-eu tsawrhaq hawr-eu iqbaxzaq-euq cawq nga’ laer aer-eu mae. Aerkhawf, zaqsiq tsawrganr-aq, tsaq-awr dawr-eu nga laer aqyawf-euq zaqdeuq mrdov shardov laf-eu gar nae siqlar-eu mae.”
\s1 Maq Noeqpov Maq Noeqpar-eu Meuqdeuq
\r Lk 10:13-15
\p
\v 20 Dzeurlaf ngae, Yeqsur nae baoq huiq-eu gardeuq ghawqmya’ni mr-euq meuqdeuq-anr jawr-eu tsawrhaq deuq, maq noeqpov maq noeqpar-eu mirnae, Yeqsur, aqyawf maf-anr heulof-aer daeq-euq mae:
\v 21 “Kawrlaqseq-or! Nawr ghawqshar shaq-aer ya ghaesaef taef-a. Baeqdzerdaq-or! Nawr ghawqshar shaq-aer ya ghaesaef taef-a. Aqjeq mirnae aernar-aq, nawmaf-euq lafkhoer mr-euq baoq huiq-eu gardeuq, Durlu meuq hawr-eu Sirdoq meuq-euq lafkhoer mr-euq lawnmr-aq, aqyawfmaf arhu nae guqdar paerzeur dm-awr, khaqlaer tawvdav tawvdav-aer noeqpov noeqpar taef-a.
\v 22 Aerkhawf, ngar, nawmaf-anr aernaeq nyar, yarkhaqdar ngae nan, Durlu meuq hawr-eu Sirdoq meuq-aq, nawmaf nav-aer maqya daq-ar.
\v 23 Gaqbeqneqoq-or! Nawr-aq, mq-anr tuvni bi ciqgor taq-euq khawf, ♦shir-eu mirkhanq-anr yabi gheu’anr ghae taef-a. Aqjeq mirnae aernar-aq, nawq-euq meuq-anr mr-euq baoq huiq-eu gar khoerdeuq, Sordoq-euq lafkhoer mr-euq lawnmr-aq, meuq khoermeuq iqnan keuvni jav taef-a.
\v 24 Aerkhawf, ngar, nawmaf-anr aernaeq nyar, yarkhaqdar ngae nan, Sordoq meuq-aq, nawmaf nav-aer maqya daq-ar.”
\s1 Ngar Jawr-eu Gar Lar-awq
\r Lk 10:21-22
\p
\v 25 Khoerngae, Yeqsur heulof-aer aer-eu mae: “Mq hawr-eu mir-euq Yawsanr pyeuf-eu Aqda-or! Ngar, nawq-anr jaceuq ma. Aqjeq mirnae aernar-aq, nawr, zaqsiq tsawrganr anr-eu tsawrhaq hawr-eu noeqdanr doe-eu tsawrhaq-anr nae garkawv heudeuq zaftaq-awr, zaqnanq deuq-anr panmaeq naeq-eu mae.
\v 26 Aqda-or! Heu-aq, nawr nuima tsaq-eu jeq pyeuf-eu mae.
\p
\v 27 Yawqjeq navluf ngaqDa nae ngaq-anr a’naeq laf-euq mae. Aqda Miqyaer maqngeur nar-aq, Zaqyo-anr tiqghaq-iq maq siqnya-a. Zaqyo hawr-eu Zaqyo panmaeqnaeq mawf-eu tsawrhaq maqngeur nar-aq, Aqda Miqyaer-anr tiqghaq-iq maq siqnya-a.
\p
\v 28 Khavbaev yawkan pi-awr ghaqdoer doer-eu tsawrhaq yawqghaq navluf, ngar jawr-eu gar lar-awq. Ngar, nawmaf-anr ghaqnaq bi’naq ma.
\v 29 Ngar-aq, nuima nanqyuni ghae-awr nuinanq nuiyu anr-eu ma. Nawmaf, ngaq-euq khavbaf baf-awr, ngaq-anr dzawgeuf-awq. Khoerlof-aer dzawgeuf nar-aq, nawmaf-euq nuima saflar ghaqnaq za taef-a.
\v 30 Aqjeq mirnae aernar-aq, ngaq-euq khavbaf-aq bafmuiq-awr, ngaq-euq khavbaev-aq yawpyar ma.”
\c 12
\s1 Landaw Jawrnan-euq Yawsanr
\r Mk 2:23-28; Lk 6:1-5
\p
\v 1 Landaw jawrnan\f + \fr 12:1 \fk Landaw jawrnan \ft Arnan heunan-aq, Yurdav tsawrhaq-euq jawrnan-anr aermawf-awr, ghaqnaq naq-eu arnan pyeuf-eu mae. Iqnan, aqdui-euq jawrnan dzeur-euq kof nan ngae nan-anr tsaq-eu mae.\f* ngae nan-anr Yeqsur, caeryar-anr irpav luf-eu mae. Aqyawf-euq zaqlanr deuq hawq maeflar-awr caernmr tseuvdzaq-euq mae.
\v 2 Paqliqsaer deuq khoer-anr mawr-awr Yeqsur-anr aernaeq-eu, “Hawsher-eq. Nawq-euq zaqlanr deuq landaw jawrnan-anr maq janrkhmq-eu jeq janrluf-eu nga.”
\p
\v 3 Khoerngae, Yeqsur, aqyawf maf-anr heulof-aer aernaeq-euq mae: “Daqbir hawr-eu aqyawf naeq-aer jawr-eu deuq, hawq maeflar ngae aqjox-aer janr-euq gar nawmaf maq guihaw-aq lor?
\v 4 Aqyawf, Miqyaer-euq nymr-euq lafkhoer urler-awr, aqyawf hawr-eu aqyawf naeq-aer jawr-eu deuq khawf maq dzaqkhmq-eu ♦lawrdzar kaqmur dzaq-euq mae. Kaqmur khoer-aq, pirma deuq maqngeur nar-aq, maq dzaqkhmq-eu maqngeur-a laq?
\v 5 Khoeruqtaf, pirma deuq landaw jawrnan ngae nan uqduq tanqnymr nymrma-euq lafkhoer, landaw jawrnan-anr maq mrkhmq-eu jeq mr-euq khawf, aqyawf maf-euq khoertav iqbax taqkhar maqza-ar laer aertaq-euq zanrdawq-anr nawmaf maq guihaw-aq lor?
\v 6 Aerkhawf, ngar, nawmaf-anr aernaeq nyar, uqduq tanqnymr nymrma navmaqtser huiq-eu ghaq heugar jawr-eu ma.
\p
\v 7 \qt ‘Ngar lawrnaeq-eu jeq-anr geufmawf-eu maqngeur, ghawqshaq gaq-eu jeq-anr geufmawf-eu mir-a’ \qt*
\rq (Hs 6:6)\rq*
\nb laer aertaq-euq dawq khoerdawq-anr nawmaf siqnya-euq lawnmr-aq, iqbax maqanr-eu tsawrhaq-anr iqbax maqtaq-ar.
\v 8 Aqjeq mirnae aernar-aq, Tsawrhaq-euq Zaqyo-aq, landaw jawrnan-euq Yawsanr ma.”
\s1 Lafshir Shir-eu Bi Taqler-euq
\r Mk 3:1-6; Lk 6:6-11
\p
\v 9 Yeqsur khoergar nae dov-ir-awr, aqyawf maf-euq zanrdawq khawqnymr-anr urler-euq mae.
\v 10 Khoergar, aqlaf tiq pyawq shir-euq zaqyo aqli tiq ghaq jawr-eu mae. Tsawrhaq tiqpavnav deuq, Yeqsur-euq yawlaeq pov-awr daqler nya’ni aqyawf-anr narhaq-eu, “Landaw jawrnan ngae nan, nargawr lavsavkhmq mae laq?”
\p
\v 11 Yeqsur, aqyawf maf-anr aernaeq-eu, “Nawmaf-euq lafkhoer aqsur ghaq maqkaq, yawr tiq mawr jawr-awr, landaw jawrnan ngae nan duqkhanq-anr ga’anr ghae-euq nar-aq, yawr khoermawr-anr nyaeftaeq-awr maq gheudov naeq-ar lor?
\v 12 Tsawrhaqzaq-aq, yawr navmaqtser arnavni poeqdzaeq-eu nga? Khoermirnae, landaw jawrnan ngae nan yawmuiq jeq mr-eu-aq, tsaq taef-a.”
\p
\v 13 Khoernar-aq, Yeqsur lafshir khoerghaq-anr aernaeq-eu, “Nawq-euq aqlaf cawqja-awq.” Aqyawf, aqlaf cawqja ngae, muiqkhof lar-awr, yawqlafyawq lof-aer muiqlar-euq mae.
\v 14 Khoernar-aq, Paqliqsaer deuq dov-ir-awr, aqjox-aer ghae-awr nae Yeqsur-anr lavsaef-eu paq nga laer bawqdzaq-ir-euq mae.
\s1 Tserdov-euq Kuirlaf Zaqkhav
\r Lk 3:7-12
\p
\v 15 Yeqsur garkawv khoer-anr yasiq ngae, khoergar nae dov-ir-euq mae. Tsawrhaq ghawqmya’ni, aqyawf-euq maeqnan cantae luf-eu mae. Aqyawf, tsawrhaq dawqtawv luf-anr lavtaq naeq-euq mae.
\v 16 Aerkhawf, aqyawf, aqsur ghaq pyeuf-eu la laer taqbi siq de-eq laer Yeqsur, aqyawf maf-anr dawq bif-euq mae.
\v 17 Khoer-aq, Miqyaer gharduq ngaeqdan-eu Irsaqyar nae aertaq-euq dawq heudawq byanlar-euq mae:
\p
\v 18 \qt “Ngaq nae tserdov taq-euq ghaqzaq ghaqkhaer-anr hawsher-eq. \qt*
\p \qt Ngaq-euq nuima saflar, aqyawf-anr gaq duidui-awr, aqyawf-anr nuikhanrshir nya. \qt*
\p \qt Ngar, ngaq-euq Saflar, aqyawf-anr bif ma.\qt*
\p \qt Aqyawf, aqcawq tsawrjeuq tsawrca-anr tsaq-awr dawr-eu garkawv ja’maeq taef-a. \qt*
\p
\v 19 \qt Aqyawf-aq, tsawrpyaer maqpyaer, gurgur-aer maqngaeq-a. \qt*
\p \qt Garma doeni khawf, aqyawf-euq tersar tiqghaq-iq maqya gaq-ar. \qt*
\p
\v 20 \qt Tsaq-awr dawr-eu jeq maq ghaqler-euq khoer-aq, \qt*
\p \qt Maq khaeftsaev-ir-aer ngeuqluf-eu artof-euq arkanq-anr aqyawf maqbi khaeftsaev-ir-ar. \qt*
\p \qt Uqkhoeq dudu-aer dofluf-eu tsirdif-anr aqyawf maq lavmiv naeq-ar. \qt*
\p
\v 21 \qt Aqcawq tsawrjeuq tsawrca, aqyawf-euq tsawrmyanr-anr noeqtmq taef-a.”\qt*
\rq (Isy 42:1-4)\rq*
\s1 Yeqsur Hawr-eu Beqsaqburlar
\r Mk 3:20-30; Lk 11:14-26
\p
\v 22 Khoerngae, naef ur-awr dawq maq ngaeqnya-aer, myavbaef khawf baef-eu tiq ghaq-anr, aqcawq, Yeqsur jawr-eu gar sheuqlaf-euq mae. Yeqsur, khoerghaq-anr lavtaqnaeq ngae, dawq ngaeqnya lar-awr, myavnuiv khawf mawrnya lar-euq mae.
\v 23 Tsawrhaq armaf mafma dawqtawvluf zanq duidui ler-awr aer-eu, “Tsawrhaq teughaq, Daqbir-euq Zaqyo maqngeur nga laq?”
\p
\v 24 Aerkhawf, Paqliqsaer deuq yagaq ngae aer-eu, “Tsawrhaq teughaq naef-anr taedov-eu-aq, naef-euq sanqpaq Beqsaqburlar-anr ghoeghoe-aer taedov-eu nga.”
\p
\v 25 Yeqsur, aqyawf maf-euq nuinoeq-anr siqnya-eu mirnae heulof-aer aernaeq-euq mae: “Armur birpav-awr muir-eu mirkhanq yawqkhanq navluf, mirkhanq khanqtsoeq tsoeq-ir taef-a. Armur birpav-awr muir-eu meuq yawqmeuq navluf hawr-eu nymrkhanq yawqkhanq navluf khawf maqzif-ar.
\v 26 Naef Saqdaq-aq, naef Saqdaq-anr taedov nar-aq, yawqhar yawqha birpav-awr muir-eu mae. Khoerlof-aer janr nar-aq, aqyawf uvlanr-eu jeq aqjox-aer zifnya nmr-mq?
\v 27 Ngar, Beqsaqburlar-anr ghoeghoe-aer naef-anr taedov-eu ngeur nar-aq, nawmaf-euq zaqdeuq lawr nae, aqsur ghaq-anr ghoeghoe-aer naef-anr taedov-eu la? Khoermirnae, aqyawfmaf, nawmaf-anr yarkhaq dar-eu deuq pyeuf taef-a.
\v 28 Ngar, Miqyaer-euq Saflar-anr ghoeghoe-aer naef-anr taedov-eu ngeur nar-aq, Miqyaer uvlanr-eu jeq nawmaf jawr-eu gar keuvle-euq mae.
\p
\v 29 “Ghaqkhav aqda tiq ghaq-euq nymr-anr urler-awr, aqyawf-euq myawqganq aqjox-aer daegeuf nya-eu la? Ghaqkhav aqda khoerghaq-anr jeqhu pafcuf ghaq-awr nae taef-aer, aqyawf-euq nymr-euq lafkhoer jav-eu myawqganq yurgeuf nya-eu mae.
\v 30 Ngar jawr-eu paw maqjawr-eu tsawrhaq-aq, ngaq-anr muir-eu paw jawrluf-eu mae. Ngaq naeq-aer maq bymrlar-eu tsawrhaq-aq, byavdzae-eu tsawrhaq mae.
\p
\v 31 “Khoermirnae, ngar, nawmaf-anr aernaeq nyar, tsawrhaq nae mrbanq-euq iqbax yawqjeq navluf hawr-eu, Miqyaer-anr yaeqbawq saerlu-aer aer-euq yawqjeq navluf-anr pyaeqnaeq taef-a. Aerkhawf, muiq-eu Saflar-anr yaeqbawq saerlu-aer aer-eu iqbax-anr maq pyaeqnaeq nya-a.
\v 32 Tsawrhaq-euq Zaqyo-anr ngaeqbanq-euq aqgeu ghaq-euq iqbax-anr maqkaq, iqbax pyaeqnaeq nya-a siq. Aerkhawf, Yawshawr Saflar-anr ngaeqbanq-euq aqgeu ghaq-euq iqbax-anr maqkaq, heuzir-anr khawf, aqkar karzir-anr khawf, iqbax maq pyaeqnaeq-ar.
\s1 Arbawr Hawr-eu Arsiq
\r Lk 6:43-45
\p
\v 33 “Arbawr yawmuiq nar-aq, arsiq khawf yawmuiq mae laer nawmaf siqnya-awr, arbawr maqmuiq nar-aq, arsiq khawf maqmuiq-a laer siqnya-eu mae. Arsiq-anr haw nar-aq, arbawr-anr siqlar taef-a.
\v 34 Dof khav-eu arlawr-euq zaqdeuq-or! Nawmaf-aq, tsawrdoer mirnae, dawqmuiq aqjox-aer ngaeqnya-eu lawr? Aqjeq mirnae aernar-aq, nuima-euq lafkhoer khar dawvbyan taq-euq jeq khaqmae-anr ngaeqdov laf-eu mae.
\v 35 Tsawrhaq yawmuiq deuq-aq, aqyawf-euq lafkhoer myawqganq yawmuiq shardawv taq-euq gar nae, yawmuiq jeq yurdov laf-awr, tsawrhaq yawdoer deuq-aq, aqyawf-euq lafkhoer myawqganq yawdoer shardawv taq-euq gar nae, yawdoer jeq yurdov laf-eu mae.
\v 36 Ngar, nawmaf-anr aernaeq nyar, tsawrhaq yawqghaq navluf yawqha nae gardanr maqtsoeq-eu dawq khar ngaeqtaq-euq lof-aer, yarkhaqdar ngae nan, yawqdawq navluf ya dzawrpov taef-a.
\v 37 Aqjeq mirnae aernar-aq, nawq-euq dawq-anr ghoe-awr nae, nawr-aq, tsaq-awr dawr-eu nga’ laer darnaeq-awr, nawq-euq dawq-anr ghoe-awr nae, yawlaeq nga laer yabi dar taef-a.”
\s1 Bisiq Bimawr-eu Jeq Sharhaw-eu
\r Mk 8:11-12; Lk 11:29-32
\p
\v 38 Khoerngae, zanr maeq-eu deuq hawr-eu Paqliqsaer tiqpavnav deuq, Yeqsur-anr aernaeq-eu, “Saqlaq-or! Nawr, bisiq bimawr-eu jeq janr-eu gar, nga’maf mawrmawf mir-a.”
\v 39 Khoerngae, Yeqsur, aqyawf maf-anr heulof-aer aerkhof naeq-euq mae: “Zawr doer-awr jawflafni banq-awr joe-eu heuzir-aq, bisiq bimawr-eu jeq sharpov-eu mae. Miqyaer gharduq ngaeqdan-eu Yornav-euq bisiq bimawr-eu jeq maqngeur nar-aq, aqyawf maf-anr bisiq bimawr-eu yawqjeqyawq maq mrhawnaeq.
\p
\v 40 \qt Yornav, ngaqshaq shaqma-euq uqmav-euq lafkhoer smq nan smq mir ur-euq lof-aer, \qt*
\rq (Yn 1:17)\rq*
\p Tsawrhaq-euq Zaqyo khawf, mirtsaq-euq dawqdan smq nan smq mir yajawr taef-a.
\v 41 Yarkhaqdar ngae nan, Nirnaqbeq meuq-anr jawr-eu tsawrhaq deuq turlar-awr, heuzir-anr yarkhaqdar taef-a. Aqjeq mirnae aernar-aq, Nirnaqbeq meuq-anr jawr-eu tsawrhaq deuq, Yornav dawqmaeq maeq-eu gar yagaq ngae, noeqpov noeqpar-euq mae. Hawsher-eq, heugar Yornav navmaqtser huiq-eu ghaq jawrluf ma.
\v 42 Yarkhaqdar ngae nan, lafov paw-euq sanqpaqma turlar-awr, heuzir-anr yarkhaqdar taef-a. Aqjeq mirnae aernar-aq, zaqsiq tsawrganr zawr byan-eu Sorlaqmoq-euq dawq narhaq-eu laer, mqdzer mirdzer-anr nae aqyawf lar-euq mae. Hawsher-eq, Sorlaqmoq navmaqtser huiqdzaeq-eu ghaq heugar jawrluf ma.
\s1 Naef Yawjawf Par Ghoflar-euq
\r Lk 11:24-26
\p
\v 43 “Naef yawjawf tiq mawr, tsawrhaq tiq ghaq-euq lafkhoer nae dov-ir-awr, guicorni ghae-eu gar irir larlar-aer, ghaqnaq naqduq pov-ir-euq khawf maq povmawr nya-aq.
\v 44 Khoermirnae, aqyawf aer-eu, ‘Ngar, ngaq nae dovle-euq ngaq-euq nymr-anr ghofler ma.’ Khoernar-aq, aqyawf ghofkeuvler ngae, nymr khoernymr yavjur taq-awr juirkheuni lavsav taq-euq uqtaf, yawqngaef-aer jav-eu gar ya’mawr-euq mae.
\v 45 Khoerngae, aqyawf, aqyawf naeq-aer bijawr-eu laer, aqyawf navmaqtser cawvdzaeq-eu naef shif mawr sheuqlaq-ir-awr jawrler-euq mae. Arsaq saqlar ngae-aq, tsawrhaq khoerghaq-euq ardeuv artiv, yawbae navmaqtser doerdzaeq-ir-euq mae. Zawr cawv-eu heuzir khawf khoerlof-aer pyeuflar taef-a.”
\s1 Yeqsur-euq Aqma Hawr-eu Aqnyir Deuq
\r Mk 3:31-35; Lk 8:19-21
\p
\v 46 Yeqsur, tsawrhaq armaf mafma-anr maeqnaeqluf ngae, aqyawf-euq aqma hawr-eu aqyawf-euq maernmr deuq, Yeqsur-anr dawq ngaeqcawqmawf nya laer lafnyir paw yawfluf-eu mae.
\v 47 Khoerngae, tsawrhaq tiq ghaq, aqyawf-anr aernaeq-eu, “Nawqma hawr-eu nawq-euq maernmr deuq, nawq-anr dawq ngaeqcawq mawf-eu mirnae lafnyir paw yawfluf-eu mae.”
\p
\v 48 Khoerngae, Yeqsur, khoerghaq-anr aerkhof naeq-eu, “Ngaqma aqsur ghaq-a? Ngaq-euq maernmr deuq aqsur ghaq la?”
\p
\v 49 Khoernar-aq, Yeqsur, aqyawf-euq zaqlanr deuq-anr toeq-awr heulof-aer aer-eu mae, “Ngaq-euq aqma hawr-eu ngaq-euq maernmr deuq-anr hawsher-eq.
\v 50 Mq-euq khoertav jawr-eu ngaqDa nuima tsaqni kharmr-eu tsawrhaq-aq, ngaq-euq maernmr, ngaq-euq dmrma hawr-eu ngaq-euq aqma mae.”
\c 13
\s1 Siqyoeq Saeq-eu Garkawv
\r Mk 4:1-9; Lk 8:4-8
\p
\v 1 Khoer aqyawf ngae nan, Yeqsur, nymr-anr nae dov-ir-awr, lan landzer nuirluf-eu mae.
\v 2 Khoerngae, tsawrhaq armaf mafma, aqyawf jawr-eu gar uiqle-euq mirnae, aqyawf, lawq-euq lafkhoer ur-ir-awr nuir ngae, tsawrhaq armaf mafma dawqtawvluf lan landzer yawfluf-eu mae.
\v 3 Aqyawf yawjeq majeq dawq zmq-awr nae aqyawf maf-anr ghawqmya jeq maeqnaeq-eu lafkhoer heulof-aer aer-eu mae:
\p “Siqyoeq saeq-eu tiq ghaq siqyoeq saeq-ir-euq mae.
\v 4 Aqyawf saeq ngae, siqyoeq tiqpavnav deuq-aq, garma-euq khoertav ga-ir-awr, arjir oe-awr siqyoeq khoer-anr tovdzaq jir-euq mae.
\v 5 Tiqpavnav deuq-aq, khaqlo myaq-eu tsanr-anr ga-ir-awr, mirtsaq maqtur-eu mirnae, arji yawkawr-aer jilar-euq mae.
\v 6 Aerkhawf, nanrma dovlar-awr, arji khoerdeuq-anr uqtsar lawfzaw ngae, duqcir maq ka’naf nya-eu mirnae, nyoeq-ir kov-ir-euq mae.
\v 7 Tiqpavnav deuq-aq, aqgan daefmyaq-eu tsanr-anr ga-ir-euq mae. Aqgan bawduv maerlar-awr, arji khoerdeuq-anr uvtaeq taq-euq mae.
\v 8 Aerkhawf, tiqpavnav deuq-aq, mirtsaq mirmuiq-anr ga-ir-awr arsiq siqle-euq mae. Tiqpavnav deuq-aq 100 bymr, tiqpavnav deuq-aq 60 bymr, tiqpavnav deuq-aq 30 bymr laer siqle-euq mae.
\v 9 Naqbawr tsof-awr khar gaqnya-eu tsawrhaq narhaq-awq.”
\s1 Aqjeq Mirnae Yawjeq Majeq Dawq Zmq-eu
\r Mk 4:10-12; Lk 8:9-10
\p
\v 10 Khoerngae, zaqlanr deuq lar-awr Yeqsur-anr narhaq-eu, “Nawr aqjeq mirnae tsawrhaq armaf mafma-anr yawjeq majeq dawq zmqzmq-aer maeq-eu le?”
\p
\v 11 Yeqsur heulof-aer aerkhof naeq-euq mae, “Aqjeq mirnae aernar-aq, mqtav mirkhanq-euq garkawv zaftaq-euq deuq nawmaf-anr taef-aer bi siqnya-awr, aqyawf maf-anr maqbi siqnya-aq.
\v 12 Aqsur ghaq maqkaq, jav-eu tsawrhaq-anr par biflanq naeq-awr, aqyawf par javkuf dzaeqlar taef-a. Maqjav-eu tsawrhaq-anr-aq, aqyawf kharjav-eu jeq khawf yurdovjir naeq taef-a.
\v 13 Aqyawfmaf haw khawf maq hawmawr nya-aer, narhaq khawf maq gaqnya-eu uqtaf, aqyawfmaf maq ghovshaw nya-eu mirnae, ngar, aqyawf maf-anr yawjeq majeq dawq-anr nae maeqnaeq-eu ma.
\v 14 Miqyaer gharduq ngaeqdan-eu Irsaqyar nae aertaq-euq dawq heudawq aqyawf maf-euq lafkhoer byanlar-euq mae:
\p \qt ‘Nawmaf narhaq-awr yagaq-euq khawf maq ghovshaw nya-aer, \qt*
\p \qt Haw-awr ya’mawr-euq khawf, maq hawduq nya-a. \qt*
\p
\v 15 \qt Aqjeq mirnae aernar-aq, \qt*
\p \qt Tsawrhaq heudeuq-euq nuima ghanr-ir-awr, \qt*
\p \qt Naqbawr naqbar bar-ir-awr, \qt*
\p \qt Myavnuiv mivtaeq taq-euq mae. \qt*
\p \qt Khoerlof-aer maqghae lawnmr-aq, \qt*
\p \qt Aqyawfmaf, ngar jawr-eu paw pyawrlar taef-a. \qt*
\p \qt Ngar, aqyawf maf-anr bi taqler-eu ma. \qt*
\p \qt Khoerngae, aqyawf maf-euq myavnuiv mawrlar-awr, naqbawr coerlar taef-a. \qt*
\p \qt Nuima khawf noeqsiq nyalar taef-a.’\qt*
\rq (Isy 6:9-10)\rq*
\p
\v 16 Aerkhawf, nawmaf-euq myavnuiv ya’mawr-awr, nawmaf-euq naqbawr khawf yagaq-euq mirnae guiqlanq huiq-eu mae.
\v 17 Ngar, nawmaf-anr aqdirma-aer aernaeq nyar, arhu-euq Miqyaer gharduq ngaeqdan-eu tsawrhaq ghawqmya ghaq hawr-eu tsaq-awr dawr-eu tsawrhaq ghawqmya ghaq, nawmaf nae ya’mawr-euq deuq-anr mawrmawf khawf maqya mawr-aer, nawmaf nae yagaq-euq deuq-anr gaqmawf khawf maqya gaq-aq.
\s1 Siqyoeq Saeq-eu Garkawv-euq Dawqtsuif
\r Mk 4:13-20; Lk 8:11-15
\p
\v 18 “Khoermirnae, siqyoeq saeq-eu garkawv yawjeq majeq dawq khoer-euq dawqtsuif nawmaf narhaq sher-eq.
\v 19 Tsawrhaq tiq ghaq mqtav mirkhanq-euq garkawv yagaq-awr, maq ghovshawnya nar-aq, yawcawv ghaq lar-awr, aqyawf-euq nuima-euq lafkhoer saeqtaq-euq siqyoeq-anr yurdzae-eu mae. Khoer-aq, garma-euq khoertav ga-ir-euq deuq-anr aer-eu mae.
\v 20 Khaqlo myaq-eu tsanr-anr ga-ir-euq deuq-aq, tsawrhaq tiq ghaq, Miqyaer-euq dawq yagaq-euq naeq-aer laqkhaq caertavni hageuf-euq tsawrhaq-anr aer-eu mae.
\v 21 Aerkhawf, aqyawf-euq lafkhoer duqcir maq ka’naf nya-euq mirnae, ghawqmyanrni maqgmq-a. Dawq khoer-euq baqda’nae shaq-awr zanq-eu jeq hawr-eu khaeq-awr khav-eu jeq keuvle ngae, tiqpov taef-aer coq-ir-eu mae.
\v 22 Aqgan daefmyaq-eu tsanr-anr ga-ir-euq deuq-aq, tsawrhaq tiq ghaq, Miqyaer-euq dawq yagaq-euq khawf, mirtsaq-euq khoertav jawr ngae, khanqlanr-eu jeq hawr-eu pyurshuir myawqganq-euq jaqmyawf maershuir nae, dawq khoerdeuq-anr uvtaeq taq-euq mirnae, arsiq maq siqle nya-eu gar aer-eu mae.
\v 23 Mirtsaq mirmuiq-anr ga-ir-euq deuq-aq, tsawrhaq tiq ghaq, Miqyaer-euq dawq yagaq-awr ghovshaw nya-eu tsawrhaq-anr aer-eu mae. Khoerlof-aer ghae-eu tsawrhaq deuq-aq, arsiq siqle-eu mae. Tiqpavnav deuq-aq 100 bymr, tiqpavnav deuq-aq 60 bymr, tiqpavnav deuq-aq 30 bymr laer siqle-eu mae.”
\s1 Shmrma Saeq-eu Garkawv
\p
\v 24 Yeqsur, aqyawf maf-anr yawjeq majeq dawq, yawqdawq yawq-anr nae heulof-aer maeqnaeq-euq mae: “Mqtav mirkhanq-aq heulof-aer dur-eu mae. Tsawrhaq tiq ghaq, aqyawf-euq caeryar-anr caer siqyoeq yawmuiq saeq-euq mae.
\v 25 Aerkhawf, tsawrhaq yufkhavluf ngae, aqyawf-anr muir-eu ghaq lar-awr, caer siqyoeq saeqtaq-euq gar shmrma saeq-awr can-euq mae.
\v 26 Caerji jilar-awr, ghobymq ghodov dovlar ngae, shmrma khawf dovlar taq-euq gar ya’mawr-euq mae.
\p
\v 27 Khoerngae, yarsanr ghaq-euq kuirlaf zaqkhav deuq, aqyawf-anr tsafgaq lar-awr aer-eu, ‘Sanqpaq-or! Nawr, nawq-euq caeryar-anr siqyoeq yawmuiq saeq-euq maqngeur lor? Shmrma khoerdeuq aqgeugar nae daeflar-euq nga?’
\p
\v 28 Yarsanr ghaq aer-eu, ‘Ngaq-anr muir-eu ghaq nae janr-euq nga.’ Kuirlaf zaqkhav khoerdeuq narhaq-eu, ‘Nawr, nga’maf nae bi ghawrdzae-ir mawf mir-a lor?’
\p
\v 29 Khoerngae, yarsanr ghaq heulof-aer aerkhof naeq-euq mae: ‘Taq ghawrdzae-ir siq. Shmrma ghawrdzae nar-aq, caerbawq khawf ghawrdzae-eu baw-mr.
\v 30 Caer yaeq ngae keuvni, nyiq jeq luf-anr tiqkawv lof-aer bidaef-awq. Caer yaeq yamq keuvlar nar-aq, Shmrma jeqhu lavuiq-awr, miqdzaq-anr bafpuiv-eu gharduq ardzanq dzanqtaq-awq. Caer-anr-aq, ngaq-euq caerjir-euq lafkhoer pi’anr taq-awq laer ngar, caer yaeq-eu deuq-anr aernaeq ma.’ ”
\s1 Ghawqpaf Arnuiv-euq Garkawv
\r Mk 4:30-32; Lk 13:18-19
\p
\v 31 Yeqsur, aqyawf maf-anr yawjeq majeq dawq yawqdawqyawq heulof-aer par maeqnaeq-euq mae: “Mqtav mirkhanq-aq heulof-aer dur-eu mae. Tsawrhaq tiq ghaq, ghawqpaf arnuiv tiq nuiv yur-awr yar-anr saeqtaq-euq mae.
\v 32 Ghawqpaf arnuiv-aq, arnuiv dawqtawvluf navmaqtser nyirdzaeq-eu khawf, huiqlar ngae, sanqlanq dawqtawvluf navmaqtser huiqdzaeq-awr, arbawq bawqma malar-eu mae. Khoermirnae, khoertav zaw-eu arjir uqpyaq-anr yafle-eu mae.”
\s1 Daeqtseq-euq Garkawv
\r Lk 13:20-21
\p
\v 33 Yeqsur, aqyawf maf-anr yawjeq majeq dawq yawqdawqyawq heulof-aer par maeqnaeq-euq mae, “Mqtav mirkhanq-aq heulof-aer dur-eu mae. Zaqmiq aqbur tiq ghaq daeqtseq yur-awr, caermeu smr puq-euq lafkhoer dawvzaf taq-awr nae, dawqtawvluf bi poqlar-euq gar dur-eu mae.”
\s1 Yeqsur, Yawjeq Majeq Dawq Zmq-eu
\r Mk 4:33-34
\p
\v 34 Garkawv khoerdeuq dawqtawvluf, Yeqsur yawjeq majeq dawq zmqzmq-aer, tsawrhaq armaf mafma deuq-anr ngaeqnaeq-euq mae. Yeqsur, yawjeq majeq dawq maqzmq-aer-aq, aqyawf maf-anr maq ngaeqnaeq-aq.
\v 35 Khoer-aq, Miqyaer gharduq ngaeqdan-eu tsawrhaq nae ngaeqtaq-euq heudawq byanlar-euq mae,
\p \qt “Ngar, ngaq-euq khaqmae mrnga-awr nae yawjeq majeq dawq ja’maeqnaeq ma. \qt*
\p \qt Mirtsaq bae ngae nae zaftaq-euq deuq ngar aernaeq ma.”\qt*
\rq (Jc 78:2)\rq*
\s1 Shmrma-euq Garkawv-euq Dawqtsuif
\p
\v 36 Khoerngae, Yeqsur, tsawrhaq armaf mafma deuq-anr bighof-ir-awr irkanr urler-euq mae. Aqyawf-euq zaqlanr deuq lar-awr aer-eu, “Daeyar-anr daef-eu shmrma-euq garkawv yawjeq majeq dawq-euq dawqtsuif, nga’maf-anr ja’maeq naeqlaf-awq.”
\p
\v 37 Khoerngae, Yeqsur, aqyawf maf-anr heulof-aer aerkhof naeq-euq mae: “Siqyoeq yawmuiq saeq-euq khoerghaq-aq, Tsawrhaq-euq Zaqyo mae.
\v 38 Daeyar-aq, mirtsaq heusiq-anr aer-awr, siqyoeq yawmuiq khoer-aq, Miqyaer uvlanr-eu jeq-euq lafkhoer jawr-eu tsawrhaq deuq-anr aer-eu mae. Aerkhawf, shmrma-aq, yawcawv ghaq-euq zaqdeuq-anr aer-eu mae.
\v 39 Aqyawf-anr muir-awr shmrma saeq-euq ghaq-aq, naef sanqpaq mae. Caer yaeq-eu aryamq-aq, mirtsaq heu arsaqsaq ngae nan-anr aer-eu mae. Caer yaeq-eu deuq-aq, mqtav ghaqkhaer mae.
\p
\v 40 “Shmrma-anr dzanq-awr, miqdzaq nae keuqdzae-eu lof-aer, mirtsaq heu arsaqsaq ngae nan khoerlof-aer pyeuflar taef-a.
\v 41 Tsawrhaq-euq Zaqyo, aqyawf-euq mqtav ghaqkhaer deuq-anr khaerlef-awr, aqcawq-anr sanqtif bi tiflar-eu yawqjeq navluf hawr-eu zanrdawq-anr leur-eu jeq mr-eu tsawrhaq dawqtawv luf-anr, aqyawf-euq uvlanr-eu jeq-euq lafkhoer nae yurdovdzae taef-a.
\v 42 Khoernar-aq, aqyawf maf-anr miqdzaq tsawqbym-anr biqanr taef-a. Khoergar jawr-awr noeqshaq duidui-eu lafkhoer ngoerngoer-aer seuq yateuf taef-a.
\v 43 Khoerngae, tsaq-awr dawr-eu tsawrhaq-aq, aqyawf maf-euq Aqda-euq uvlanr-eu jeq-euq lafkhoer, nanrma lof-aer yawshaef bya taef-a. Naqbawr tsof-awr khar gaqnya-eu tsawrhaq narhaq-awq!
\s1 Pyurpanq-euq Garkawv
\p
\v 44 “Mqtav mirkhanq-aq, daeyar-anr duqpanq taq-euq pyurpanq-anr dur-eu mae. Pyurpanq khoer-anr mawr-euq ghaq daeqkaq yaf-awr, aqyawf laqkhaq caertavni ghof-ir-awr kharjav-eu yawqjeq navluf anqdzae jir-awr nae, daeyar khoerkawq zeur-euq mae.
\s1 Arcar Carkhawf Saer-euq Garkawv
\p
\v 45 “Khoeruqtaf, mqtav mirkhanq-aq, zawr muiq-eu arcar carkhawf-euq saer-anr povluf-eu jeqgaf gaf-eu tiq ghaq-anr dur-eu mae.
\v 46 Aerkhawf, zawr poeq-eu arcar carkhawf-euq saer tiq siq povmawr ngae, ghof-ir-awr aqyawf kharjav-eu yawqjeq navluf anqdzae jir-awr nae saer khoersiq zeur-euq mae.
\s1 Za Gheu-eu Garkawv
\p
\v 47 “Khoeruqtaf, mqtav mirkhanq-aq, za gheu-eu gar dur-eu mae. Iqmalavshav-anr za gheu ngae, ngaqshaq ngaqder yawqjeq navluf pafler-eu mae.
\v 48 Ngaqshaq tiqbyanni pafler ngae, ngaqshaq nyaef-eu tsawrhaq za khoer-anr lan landzer gheudov laf-eu mae. Khoernar-aq, nuir-awr yawmuiq deuq baerjur-anr tseranr-awr, maqmuiq-eu deuq biqdzae-eu mae.
\v 49 Mirtsaq heu arsaqsaq ngae nan khawf khoerlof-aer pyeuflar taef-a. Mqtav ghaqkhaer oe-awr, tsaq-awr dawr-eu tsawrhaq hawr-eu yawcawv jeq mr-eu tsawrhaq-anr tserpav-awr nae,
\v 50 yawcawv jeq mr-eu tsawrhaq-anr-aq, miqdzaq tsawqbym-anr biqanr taef-a. Aqyawfmaf, khoergar jawr-awr noeqshaq duidui-eu lafkhoer ngoerngoer-aer seuq yateuf taef-a.”
\s1 Yawshuif Hawr-eu Yawoer
\p
\v 51 Khoerngae, Yeqsur narhaq-eu, “Garkawv heudeuq dawqtawvluf nawmaf ghovshaw-euq ma lor?” Aqyawfmaf aer-eu, “Ghovshaw-euq ma.”
\v 52 Yeqsur, aqyawf maf-anr aernaeq-eu, “Miqyaer-euq mirkhanq-euq garkawv dzawtaq-euq zanr maeq-eu yawqghaq navluf, nymrsanr tiq ghaq, aqyawf-euq myawq taqduq-anr nae, myawq yawshuif hawr-eu yawoer yurdov lef-eu gar dur-eu mae.”
\s1 Naqzaqlaer Tsawrhaq, Yeqsur-anr Maq Hageuf-a
\r Mk 6:1-6; Lk 4:16-30
\p
\v 53 Khoerngae, heulof-aer pyeuflar-euq mae. Yeqsur yawjeq majeq dawq khoerdeuq maeqnaeq ghaq ngae, khoergar nae dov-ir-awr,
\v 54 aqyawf-euq jawrkhanq-anr ghofler-euq mae. Aqyawf, zanrdawq khawqnymr-euq lafkhoer maeqnaeq tsovnaeq-euq mae. Aqyawfmaf zanq duidui ler-awr heulof-aer aer-eu mae: “Tsawrhaq heughaq teulof-aer ghae-eu zaqsiq tsawrganr hawr-eu baoq huiq-eu gardeuq aqgeugar nae za-euq nga?
\v 55 Aqyawf, lafmyawq lafsawv nya-eu khoerghaq-euq zaqyo maqngeur-a lor? Aqyawf-euq aqma-aq, Maqliv laer kur-eu maqngeur-a laq? Aqyawf-euq maernmr deuq-aq, Yaqkov, Yorsaev, Sirmoq hawr-eu Yurdav laer kur-eu maqngeur-a lor?
\v 56 Aqyawf-euq dmrma yawqghaq navluf khawf, heugar aqdui naeq-aer jawr-eu maqngeur-a laq? Aqyawf, teudeuq dawqtawvluf aqgeugar nae za-euq nga?”
\p
\v 57 Aqyawfmaf, aqyawf-anr nuima maqsar-a. Khoermirnae, Yeqsur aer-eu, “Miqyaer gharduq ngaeqdan-eu tsawrhaq-aq, yawqha-euq jawrkhanq hawr-eu yawqha-euq nymrkhanq-euq lafkhoer maqngeur nar-aq, khanqsaer maqjav-aer maqghae-a.”
\v 58 Aqyawfmaf maqjan-eu mirnae, Yeqsur khoergar baoq huiq-eu gardeuq ghawqmya’ni maqmr-aq.
\c 14
\s1 Bartirsaq Mrnaeq-eu Yorhaq Shir-euq
\r Mk 6:14-29; Lk 9:7-9
\p
\v 1 Khoerngae, Yeqsur-euq garkawv gaqdoe-ir luf-eu gar sanqpaq Heqlor yagaq-awr,
\v 2 aqyawf-euq ghaqzaq ghaqkhaer deuq-anr aernaeq-eu, “Khoerghaq-aq, Bartirsaq mrnaeq-eu Yorhaq nga, aqyawf shir-euq gar nae ghofdaef lar-euq mirnae, baoq khoerdeuq aqyawf-euq lafkhoer gar mrluf-eu nga.”
\p
\v 3 Aqyawf-euq maernmr Pirlirpuv-euq nymrdanq Heqlordir baqda’nae, Heqlor, Yorhaq-anr binyaef-ir-awr paf-awr kuv-anr dawvtaq-euq mae.
\v 4 Aqjeq mirnae aernar-aq, Yorhaq, aqyawf-anr heulof-aer aernaeq-euq mirnae mae, “Nawr, zaqmiq aqbur teughaq-anr sheuq-euq-aq, zanr-anr maqtsaq-a.”
\v 5 Heqlor, Yorhaq-anr saefmawf-eu khawf, mirkhanqzaq-anr guv-eu mae. Aqjeq mirnae aernar-aq, mirkhanqzaq, Yorhaq-aq, Miqyaer gharduq ngaeqdan-eu tsawrhaq mae laer sawxtaq-euq mae.
\p
\v 6 Heqlor daefle-euq arnan-anr noeqkeuv-eu yawbui builuf ngae, Heqlordir-euq zaqmiq, tsawrhaq khoermyav ni-euq maeqshi garnyae nyae-eu gar Heqlor nuikhanrshir duidui-eu mae.
\v 7 Khoermirnae, aqyawf kharshar-eu jeq bif ma laer Heqlor, aqbur khoerghaq-anr sarjax dzaq-eu lafkhoer kamq-euq mae.
\v 8 Aqbur khoerghaq, aqyawf-euq aqma nae maeqnaeq taq-euq lof-aer shar-eu, “Bartirsaq mrnaeq-eu Yorhaq-euq uqduq, saerbyaer-anr bafanr-awr heugar, ngaq-anr ciqnaeq laf-awq.”
\p
\v 9 Khoerngae, sanqpaq Heqlor noeqshaq-eu mae. Aerkhawf, aqyawf naeq-aer jawq-awr dzaqtaf luf-eu deuq-euq maeqshi kamq-euq baqda’nae, Aqbur khoerghaq shar-eu lof-aer janrnaeq-awq laer dawq bif-euq mae.
\v 10 Khoernar-aq, aqyawf, aqcawq-anr khaerghae-awr, kuv-anr ur-eu Yorhaq-euq uqduq bi tovlaq-ir-euq mae.
\v 11 Khoernar-aq, Yorhaq-euq uqduq, saerbyaer-anr bafanr-awr nae, aqbur khoerghaq-anr ciqnaeq lar-euq mae. Aqbur khoerghaq khawf, aqyawf-euq aqma-anr ciqnaeq-ir-euq mae.
\v 12 Khoerngae, Yorhaq-euq zaqlanr deuq lar-awr, Yorhaq-euq mawrdo-anr bafdov ghae-awr bafpanq ghaq-euq nar-aq, Yeqsur jawr-eu gar ir-awr dzawrnaeq-ir-euq mae.
\s1 Tsawrhaq 5,000 Ghaq-anr Bidzaq-euq
\r Mk 6:30-44; Lk 9:10-17; Yh 6:1-15
\p
\v 13 Yeqsur garkawv khoer-anr yagaq ngae, khoergar nae aqyawf tiq ghaq taef-aer lawq-anr ur-awr, tsawrhaq maqjawr-eu gar ir-euq mae. Tsawrhaq armaf mafma deuq yasiq ngae, meuqdeuq-anr nae dov-ir-awr, kuirzoq nae aqyawf-euq maeqnan cantae ghae-euq mae.
\v 14 Yeqsur, lawq-anr nae dovlar ngae, tsawrhaq armaf mafma-anr ya’mawr-awr, aqyawf maf-anr ghawqshaq gaq-awr nae, aqyawf maf-euq lafkhoer nar-awr gawr-eu tsawrhaq deuq-anr lavtaq naeq-euq mae.
\p
\v 15 Uqcif uqtaw tawle ngae, zaqlanr deuq, aqyawf jawr-eu gar lar-awr aer-eu, “Heugar-aq, bawrtsanq pyeuf-awr, uqcif khawf cifle shaw-iq-eu mirnae, tsawrhaq armaf mafma heudeuq-anr pyaeq-awr, pu doeni dzaqdzaq dawrdawr bi zeurdzaq-ir-awq.”
\p
\v 16 Khoerngae, Yeqsur aer-eu, “Aqyawfmaf ghof-ir-eu laer maqya ghae-ar. Nawmaf, aqyawf maf-anr tiqjeqnav bidzaq-awq.”
\p
\v 17 Zaqlanr deuq, aqyawf-anr aernaeq-eu, “Nga’maf heugar kaqmur ngaq siq hawr-eu ngaqshaq nyiq mawr anr-eu taef ma.”
\p
\v 18 Yeqsur aer-eu, “Ngar jawr-eu gar yurlaf-awq.”
\p
\v 19 Khoernar-aq, Yeqsur, tsawrhaq armaf mafma-anr daqzawq yarmof-euq khoertav nuir-awq laer dawq bif-euq mae. Khoerngae, kaqmur khoer ngaq siq hawr-eu ngaqshaq khoer nyiq mawr yur-awr, mq paw haw-awr, Miqyaer-euq guiqlanq-anr jaceuq-euq mae. Khoernar-aq, kaqmur khoer ngawqpyaeq-awr, zaqlanr deuq-anr bif-awr nae, zaqlanr deuq, tsawrhaq armaf mafma deuq-anr bifnaeq-euq mae.
\v 20 Aqyawfmaf yawqghaq navluf tiqdaev yadzaq-euq mae. Dzerlar-euq deuq hawr-eu yawpyaeq yawmeur deuq-anr ghovuiq ngae, khavpuq 12 puq byan-eu mae.
\v 21 Dzaq-euq tsawrhaq deuq, zaqmiq aqbur hawr-eu zaqdeuq-anr maqsawx-aer, zaqyo aqli taef-aer 5,000 ghaq aerghaqni byan-eu mae.
\s1 Yeqsur, Lan-euq Khoertav Can-euq
\r Mk 6:45-52; Yh 6:16-24
\p
\v 22 Yeqsur, tsawrhaq armaf mafma deuq-anr bighof-ir luf ngae, zaqlanr deuq-anr-aq, lawq-anr yawkawr-aer biur-ir-awr, aqyawf-euq maeqhu nae lan-euq nuibaq paw bi irtsaev tawq-euq mae.
\v 23 Tsawrhaq armaf mafma deuq-anr bighof-ir jir-euq nar-aq, aqyawf tiq ghaq taef-aer gawqjawq-anr davler-awr, guiqlanq sharler-euq mae. Uqcif cifle ngae, aqyawf tiq ghaq taef-aer khoergar jawrluf-eu mae.
\v 24 Lawq khoerlawq, lan-euq ghanrcae irkeuv ngae, jaqlaer baw-eu arpyawq maqtsaq-eu mirnae, irluv dzae-awr, lawq-anr ciqtanq ciqtuv duidui luf-eu mae.
\p
\v 25 Uqbya byataw, Yeqsur, lan-euq khoertav cancan-aer zaqlanr deuq jawr-eu gar oeluf-eu mae.
\v 26 Aqyawf, lan-euq khoertav cancan-aer oeluf-eu gar zaqlanr deuq ya’mawr ngae, tsawqguv-ir-awr gur-eu, “Naef nga!”
\p
\v 27 Khoerngae, Yeqsur, aqyawf maf-anr yawkawr-aer aernaeq-eu, “Taqguv, ngar le! Nuima zifdanni ghae-awq.”
\p
\v 28 Khoerngae, Beqtuvluv aer-eu, “Sanqpaq-or! Nawr jeq mar-iq ngaq-anr ircuf-euq khoertav nae nawr jawr-eu gar oe-awq laer dawq bifnaeq laf-awq.”
\p
\v 29 Khoerngae, Yeqsur aer-eu, “Oe-awq.” Khoermirnae, Beqtuvluv, lawq-anr nae dov-ir-awr, ircuf-euq khoertav cancan-aer Yeqsur jawr-eu gar ir-euq mae.
\v 30 Aerkhawf, Beqtuvluv, jaqlaer laerma bawlaf-eu gar ya’mawr-awr guv duidui-ir-awr, ircuf-anr ga’nuif ghaeluf-eu mae. Khoerngae, Beqtuvluv gur-eu, “Sanqpaq-or! Ngaq-anr bibuq-ir naeqlaf-awq!”
\v 31 Khoerngae, Yeqsur, aqlaf yawkawr-aer cawqja-awr aqyawf-anr gheutaeq-awr nae aer-eu, “Jan-eu ghaq baq-eu tsawrhaq-or! Nawr aqjeq mirnae povpov lavlav-aer noeq-eu le?”
\p
\v 32 Aqyawfnyaf, lawq-euq lafkhoer urler ngae, jaqlaer baw-eu naqler-euq mae.
\v 33 Khoerngae, lawq-euq lafkhoer urluf-eu deuq, Yeqsur jawr-eu gar lar-awr uqduq tanqtanq-aer aer-eu, “Nawr-aq, aqdir aqmar Miqyaer-euq Zaqyo ngar-a.”
\s1 Yeqsur-anr Toeqciv-eu Tsawrhaq Taqler-euq
\r Mk 6:53-56
\p
\v 34 Aqyawfmaf, lan tsaevdov-awr, Geqneqsaqlaer mirkhanq-anr irkeuv-euq mae.
\v 35 Khoergar jawr-eu tsawrhaq deuq, Yeqsur-anr hawsiq-awr, mirkhanq khoerkhanq doeni bi tsafgaq-ir-awr, nar-eu tsawrhaq dawqtawvluf, aqyawf jawr-eu gar bi sheuqlaf-euq mae.
\v 36 Nar-eu tsawrhaq khoerdeuq, Yeqsur-anr aqyawf-euq paerkhanq paerdanq-anr taef-aer khawf, bi toeqciv naeqlaf-awq laer shar-awr khar toeqciv-euq tsawrhaq taqler jir-euq mae.
\c 15
\s1 Tawqka Lef-euq Zanroer
\r Mk 7:1-23
\p
\v 1 Khoerngae, Paqliqsaer deuq hawr-eu zanr maeq-eu deuq, Yeqlursaqlaeq-anr nae Yeqsur jawr-eu gar oe-awr aer-eu,
\v 2 “Aqjeq mirnae nawq-euq zaqlanr deuq tsawrmawq deuq nae tawqka lef-euq zanroer-anr mrbanq mrlaeq-eu la? Aqjeq mirnae aernar-aq, aqyawfmaf hawq dzaq ngae, aqlaf maqdzuif-eu nga.”
\p
\v 3 Khoerngae, Yeqsur, aqyawf maf-anr heulof-aer aerkhof naeq-euq mae: “Nawmaf aqjeq mirnae nawmaf-euq zanroer tawqnya’ni, Miqyaer nae biftaq-euq zanrdawq khofdawq-anr mrbanq mrlaeq-eu le?
\p
\v 4 \qt ‘Nawqma nawqda-anr yawzeu baw-awq.’ \qt*
\rq (Di 20:12; Dm 5:16)\rq*
\p \qt ‘Yawqha-euq aqma aqda-anr yaqkhaer yaq-eu tsawrhaq-aq, yabi saef taef-a’ \qt*
\rq (Di 21:17; Lb 20:9)\rq*
\nb laer Miqyaer nae dawq biftaq-euq mae.
\v 5 Aerkhawf, nawmaf aer-eu, ‘Aqsur ghaq maqkaq, yawqha-euq aqma aqda-anr, “Nawq-anr bif paq-aer ghae-eu jeq, ngar, Miqyaer-anr bifdzeur-euq ma” laer aernaeq-euq nar-aq,
\v 6 aqyawf, yawqha-euq aqma aqda-anr bosav-eu laer maqya ghae-ar’ laer nawmaf aeraer-aer zanroer tawq-eu mirnae, Miqyaer-euq zanrdawq khofdawq-anr lavcawv-eu mae.
\v 7 Yawmuiq janrgeuf-eu tsawrhaq deuq-or! Miqyaer gharduq ngaeqdan-eu Irsaqyar nae, nawmaf-euq garkawv aertaq-euq heudawq-aq, tsaq duidui-eu mae:
\p
\v 8 \qt ‘Tsawrhaq heudeuq-aq, khaqmae nae ngar jawr-eu gar lar-awr, \qt*
\p \qt Maeqluq nae taqhuiq taqmanr-eu khawf, \qt*
\p \qt Aqyawf maf-euq nuima-aq, ngaq-anr nae garmanr kaq-eu gar javluf-eu mae.\qt*
\p
\v 9 \qt Aqyawfmaf, tsawrhaq-euq zanrtaq khoftaq deuq, maeqdawq tsovdawq lof-aer maeq-eu mirnae, \qt*
\p \qt Aqyawfmaf, ngaq-anr uqduq tanq-eu-aq, tiqjeq-iq gardanr maqtsoeq-a.’ ” \qt*
\rq (Isy 29:13)\rq*
\p
\v 10 Khoernar-aq, Yeqsur, tsawrhaq armaf mafma deuq-anr kur-awr heulof-aer aernaeq-euq mae, “Nawmaf narhaq-awr ghovshaw geuf-awq.
\v 11 Khaqmae-anr nae anr-ir-eu jeq-aq, tsawrhaq-anr maqshawrni bi pyeuflar-eu maqngeur-a. Khaqmae-anr nae dovlar-eu jeq taef-aer tsawrhaq-anr maqshawrni bi pyeuflar nya-eu mae.”
\p
\v 12 Khoerngae, aqyawf-euq zaqlanr deuq, aqyawf jawr-eu gar lar-awr aer-eu, “Paqliqsaer deuq, nawq nae aer-euq dawq heudeuq-anr yagaq ngae coeqler-aq laer nawr siqnya ma lor?”
\p
\v 13 Khoerngae, Yeqsur heulof-aer aerkhof naeq-euq mae: “Arbawq yawqbawq navluf mq-euq khoertav jawr-eu ngaqDa nae kataq-euq maqngeur nar-aq, yawqbawq navluf-anr dawqpaeq duqpur laevni yabi ghawrdzae taef-a.
\v 14 Yawqha navni jav luf-ur. Aqyawf maf-aq, myavbaef pyeuf-eu khawf, garma sheuqmaeq-eu tsawrhaq geufluf-eu mae. Myavbaef yawkaq myavbaef garma sheuqmaeq nar-aq, nyiq ghaqluf duqkhanq-anr ga’anr taef-a.”
\p
\v 15 Khoerngae, Beqtuvluv, Yeqsur-anr aernaeq-eu, “Yawjeq majeq dawq heudawq-euq dawqtsuif, nga’maf-anr maeqnaeq laf-awq.”
\p
\v 16 Khoerngae, Yeqsur heulof-aer aernaeq-euq mae: “Nawmaf khawf, nymq-mr keuvni maq ghovshaw-aq siq lor?
\v 17 Khaqmae-anr nae anr-ir-eu yawqjeq navluf uqmav-euq lafkhoer anr-ir-awr, lafnyir paw dovle-eu gar nawmaf maq ghovshaw-aq siq laq?
\v 18 Aerkhawf, khaqmae-anr nae dovlar-eu jeq-aq, nuima-euq lafkhoer nae dovlar-eu mirnae, khoerdeuq-aq, tsawrhaq-anr maqshawrni bi pyeuflar-eu mae.
\v 19 Aqjeq mirnae aernar-aq, nuima-euq lafkhoer nae heudeuq dovlar-eu mae: yawdoer jeq sharnoeq-eu, tsawrhaq saef-eu, banq-awr joe-eu, banq-awr muv-eu, smrkhoeq khoeq-eu, maqtsaq maqdawr-eu sarkir kamq-eu hawr-eu, yaeqbawq saerlu-aer aer-eu
\v 20 heudeuq-aq, tsawrhaq-anr maqshawrni bi pyeuflar nya-eu mae. Aerkhawf, aqlaf maqdzuif-aer hawq dzaq-eu-aq, tsawrhaq-anr maqshawrni maqbi pyeuflar nya-a.”
\s1 Kaqnaqma Tiq Ghaq-euq Nuijan
\r Mk 7:24-30
\p
\v 21 Yeqsur khoergar nae dov-ir-awr, Durlu hawr-eu Sirdoq mirkhanq paw ir-euq mae.
\v 22 Khoerngae, Kaqnaq tsawrhaq-euq zaqmiq aqbur tiq ghaq mirkhanq khoercoer-anr nae lar-awr heulof-aer gur-eu mae, “Daqbir-euq Zaqyo, Sanqpaq-or! Ngaq-anr ghawqshaq gaqnaeq laf-awq. Ngaqbur-anr naef urler-awr yadaq duidui luf-eu mae.”
\p
\v 23 Aerkhawf, Yeqsur tiqdawq-iq maq ngaeqcawq naeq-aq. Khoerngae, aqyawf-euq zaqlanr deuq, aqyawf jawr-eu gar lar-awr shar-eu, “Aqma heughaq, aqdui maf-euq maeqnan gurgur-aer cantae luf-eu mirnae, aqyawf-anr taeghof ghae-awq.”
\p
\v 24 Khoerngae, Yeqsur aerkhof naeq-eu, “Irsaqleqlav tsawrhaq-euq lafkhoer, byov-ir-euq yawrdeuq jawr-eu gar taef-aer ngaq-anr khaerghae lef-euq mae.”
\p
\v 25 Aqma khoerghaq, aqyawf-anr uqduq tanqtanq-aer shar-eu, “Sanqpaq-or! Ngaq-anr cawba naeqlaf-awq!”
\p
\v 26 Yeqsur aerkhof naeq-eu, “Zaq dzaqluf-eu jeq yurdov-awr, aqkuiq-anr dzaenaeq-eu maqtsaq-a.”
\p
\v 27 Aqma khoerghaq aer-eu, “Ngeur mae, Sanqpaq-or! Aerkhawf, aqkuiq-aq, yawsanr ghaq-euq hawqje-anr nae gaka le-euq dzaqngaeq dawrdzae-anr ghovdzaq-eu mae.”
\p
\v 28 Yeqsur, aqyawf-anr aernaeq-eu, “Zaqmiq-or! Nawr-aq, jan-eu zawr-aer zif-eu tiq ghaq ngar-a. Nawr geufmawf-eu lof-aer nawq-euq gharduq pyeuflar-euq mae.” Khoerngae yamq-anr nae nar-aq, aqyawf-euq zaqmiq taqler-euq mae.
\s1 Tsawrhaq Ghawqmya Ni-anr Lavtaq Naeq-euq
\p
\v 29 Yeqsur, khoergar nae dov-ir-awr, Gaqliqlaer lan landzer ir-awr, gawqjawq-anr davler-awr khoergar nuir-euq mae.
\v 30 Tsawrhaq armaf mafma, aqyawf jawr-eu gar lar-euq mae. Aqyawfmaf lar ngae, kuircawv tsawrhaq, myavbaef baef-eu tsawrhaq, aqdzawq deuq, arsaer cawv-ir-euq tsawrhaq hawr-eu nuijeq nar-eu tsawrhaq-anr khawf, Yeqsur-euq aqkuir-euq dawqpae baftaq lar-euq mae. Khoerngae, Yeqsur, aqyawf maf-euq nargawr lavtaq naeq-euq mae.
\v 31 Aqdzawq deuq dawq ngaeqnyalar, arsaer cawv-ir-euq deuq muiqlar, kuircawv deuq cannya lar-euq uqtaf, myavbaef deuq mawrnya lar-euq mae. Tsawrhaq armaf mafma deuq, heudeuq-anr ya’mawr ngae zanqler-awr, aqyawfmaf, Irsaqleqlav-euq Miqyaer-anr ciqhuiq ciqmanr-eu mae.
\s1 Tsawrhaq 4,000 Ghaq-anr Bidzaq-euq
\r Mk 8:1-10
\p
\v 32 Yeqsur, zaqlanr deuq-anr kur-awr aernaeq-eu, “Ngar, tsawrhaq heudeuq-anr ghawqshaqgaq nya. Aqyawfmaf, ngaq naeq-aer heugar jawrluf-eu smq nan byanlar-awr, tiqjeq-iq dzaq-eu maqpar anr-eu ngar-a. Ngar, aqyawf maf-anr hawqmaef maef-eu lafkhoer maqbi ghof-ir mawf nya. Bighof-ir nar-aq, garpaer-anr myafler-eu baw-mr.”
\p
\v 33 Aqyawf-euq zaqlanr deuq aer-eu, “Tsawrhaq armaf mafma-anr bi dzaqdaev-eu gharduq, heulof-aer ghae-eu bawrtsanq bawrdanr-anr kaqmur aqgar povlaq-ir nmr-mq?”
\p
\v 34 Yeqsur, aqyawf maf-anr narhaq-eu, “Nawmaf kaqmur armyav siq anr-eu le?” Khoerngae, aqyawfmaf aer-eu, “Kaqmur shif siq hawr-eu ngaqshaqzaq heumyav mawr anr-eu ma.”
\p
\v 35 Yeqsur, tsawrhaq armaf mafma-anr mirtsa nuirni, dawq bif-euq mae.
\v 36 Khoernar-aq, kaqmur khoer shif siq hawr-eu ngaqshaq khoermyav mawr yur-awr, Miqyaer-euq guiqlanq-anr jaceuq-awr, ngawqpyaeq-euq mae. Khoernar-aq, zaqlanr deuq-anr bifnaeq-awr zaqlanr deuq nae, tsawrhaq armaf mafma-anr birnaeq-euq mae.
\v 37 Aqyawfmaf dawqtawvluf tiqdaev yadzaq-euq mae. Yawpyaeq yawmeur deuq ghovuiq ngae, khavpuq puqma shif puq byan-eu mae.
\v 38 Khardzaq-euq tsawrhaq deuq, zaqmiq aqbur hawr-eu zaqdeuq maqsawx-aer, zaqyo aqli taef-aer 4,000 ghaq byan-eu mae.
\v 39 Khoernar-aq, Yeqsur, tsawrhaq armaf mafma deuq-anr bighof-ir-awr, lawq-anr ur-awr, Maqgaqdaq mirkhanq-anr ir-euq mae.
\c 16
\s1 Bisiq Bimawr-eu Jeq Sharhaw-eu
\r Mk 8:11-13; Lk 12:54-56
\p
\v 1 Paqliqsaer deuq hawr-eu Saqduqgaer deuq, Yeqsur-anr tsermrhaw mawf-eu mirnae, mq-anr bisiq bimawr-eu jeq janr-awr bimawr naeqlaf-awq laer shar-eu mae.
\p
\v 2 Yeqsur, aqyawf maf-anr heulof-aer aerkhof naeq-euq mae, “Uqcif cifle ngae, mqnerner nar-aq, ‘Nishawq-aq, mq yawmuiq ngar-a’ laer nawmaf aer-eu mae.
\v 3 Uqshawq paw mqnerner-awr, zanrtsuini ghae nar-aq, ‘Iqnan-aq, mqjeq jaqlaer jav-eu ngar-a’ laer nawmaf aer-eu mae. Yawmuiq janrgeuf-eu tsawrhaq deuq-or! Nawmaf, mq-anr haw-awr, uqyaer uqtsar tofnya-eu gar nae, heuyamq heulaw-anr taf-eu bisiq bimawr-eu jeq-anr maq tserpav nya-eu beu.
\v 4 Zawr cawv-awr banq-awr muv-eu heuzir-aq, bisiq bimawr-eu jeq sharpov-eu mae. Miqyaer gharduq ngaeqdan-eu Yornav-euq bisiq bimawr-eu jeq khoer maqngeur nar-aq, aqyawf maf-anr nuijeq maqbi mawr.” Khoernar-aq, Yeqsur, aqyawf maf-anr nae ghawq-awr dov-ir-euq mae.
\s1 Daeqtseq-anr Yanr-awq
\r Mk 8:14-21
\p
\v 5 Aqyawf-euq zaqlanr deuq, lan-euq nuibaq-anr irkeuv ngae, kaqmur maq yurlafni ngaeryaf-euq mae.
\v 6 Khoerngae, Yeqsur, aqyawf maf-anr aernaeq-eu, “Nawmaf, Paqliqsaer deuq hawr-eu Saqduqgaer deuq-euq daeqtseq-anr haw-awr yanr de-eq.”
\p
\v 7 Zaqlanr deuq, aqyawf maf-euq yawkaq aer-eu, “Aqduimaf, kaqmur maq yurlef-euq mirnae, aqyawf teulof-aer aer-eu jeq ngar-a.”
\p
\v 8 Yeqsur garkawv khoer-anr siqnya-awr heulof-aer aernaeq-euq mae: “Jan-eu ghaq baq-eu tsawrhaq deuq-or! Aqjeq mirnae kaqmur maq yurlef-euq garkawv nawmaf-euq yawkaq jaluf-eu le?
\v 9 Nawmaf nymq-mr keuvni maq ghovshaw-aq siq lor? Kaqmur khoer ngaq siq nae tsawrhaq 5,000 ghaq dzaqdaev-awr, dzaeqlar-euq deuq nawmaf armyav puq ghovbyan-euq gar ngaer-euq mir-a laq?
\v 10 Khoeruqtaf, kaqmur khoer shif siq nae 4,000 ghaq dzaqdaev-awr, dzaeqlar-euq deuq nawmaf khavpuq puqma armyav puq ghovbyan-euq gar khawf ngaer-euq mir-a lor?
\v 11 ‘Paqliqsaer deuq hawr-eu Saqduqgaer deuq-euq daeqtseq-anr yanr-awq’ laer ngaq nae nawmaf-anr aernaeq-euq dawq khoerdawq-aq, kaqmur-euq garkawv-anr aermawf-eu maqngeur nga laer, nawmaf aqjox-aer maq ghovshaw nya-eu le?”
\p
\v 12 Zaqlanr deuq khoerngae hawr-eu, kaqmur janr-eu gar dawv-eu daeqtseq-anr yanr-awq laer Yeqsur aermawf-eu maqngeur-aer, Paqliqsaer deuq hawr-eu Saqduqgaer deuq-euq dawqmaeq dawqtsov-anr yanr-awq laer aermawf-eu law hawrngaq laer ghovshawnya lar-euq mae.
\s1 Beqtuvluv, Yeqsur-aq, Kali Mae Laer Aer-eu
\r Mk 8:27-30; Lk 9:18-21
\p
\v 13 Yeqsur, Gaersaqlir Pirlirpuv mirkhanq-anr lekeuv ngae, aqyawf-euq zaqlanr deuq-anr narhaq-eu, “Aqcawq, Tsawrhaq-euq Zaqyo-anr aqsur ghaq nga laer aerluf-eu la?”
\p
\v 14 Aqyawfmaf aerkhof naeq-eu, “Tiqpavnav deuq-aq, Bartirsaq mrnaeq-eu Yorhaq nga laer aer-awr, tiqpavnav deuq-aq, Erlirya nga laer aer-eu mae. Tiqpavnav deuq-aq, Yeqlaqmir maqngeur nar-aq, Miqyaer gharduq ngaeqdan-eu tiqghaqnav ngar-a laer khawf aer-eu mae.”
\p
\v 15 Yeqsur, aqyawf maf-anr narhaq-eu, “Nawmaf lawr nae? Ngar, aqsur ghaq nga laer aer le?”
\p
\v 16 Khoerngae, Sirmoq Beqtuvluv aerkhof-eu, “Nawr-aq, daefluf-eu Miqyaer-euq Zaqyo pyeuf-eu Kali\f + \fr 16:16 \fk Kali \ft Heqlaqsar dawq heudawq-aq, Heqbyaer dawq “Meqsirya” laer aer-awr, Miqyaer nae “Tsaqtsov-awr tsir laef-euq ghaq” laer aermawf-eu mae.\f* mae.”
\p
\v 17 Khoerngae, Yeqsur, aqyawf-anr heulof-aer aernaeq-euq mae, “Yornav-euq zaqyo Sirmoq-or! Nawr-aq, guiqlanq huiq-eu mae. Aqjeq mirnae aernar-aq, garkawv heu tsawrhaqzaq nae nawq-anr panmaeq naeq-euq maqngeur-a. Mq-euq khoertav jawr-eu ngaqDa nae nawq-anr panmaeq naeq-euq mae.
\v 18 Ngar, nawq-anr aernaeq nyar, nawr-aq, Beqtuvluv ngar-a. Ngar, khaqlo heu-euq khoertav ngaq-euq armur tsovdav ma. Shir-eu mirkhanq-euq larghov-aq, armur heumur-anr maq ghaqlar nya-ar.
\v 19 Ngar, nawq-anr mqtav mirkhanq-euq mawqtawfdur bif ma. Mirtsaq-euq khoertav nawq nae khar paftawf-euq jeq, mq-euq khoertav khawf paftawf taef-a. Mirtsaq-euq khoertav nawq nae khar puirpyaeq-euq jeq, mq-euq khoertav khawf puirpyaeq taef-a.”
\v 20 Khoerngae, Yeqsur-aq, Kali mae laer tiqghaq-anr-iq maqbi ja’naeq-eu gharduq, Yeqsur, aqyawf-euq zaqlanr deuq-anr dawq bif-euq mae.
\s1 Yeqsur, Aqyawf Yashir-eu Garkawv Ngaeq-eu
\r Mk 8:31; 9:1; Lk 9:22-27
\p
\v 21 Khoerngae yamq-anr nae nar-aq danqbae-awr, Yeqsur, aqyawf-aq, Yeqlursaqlaeq-anr yale-awr, aqyuif aqtsu deuq, pirma aqyuif deuq hawr-eu zanr maeq-eu deuq-euq aqlaf-euq lafkhoer, ghawqmya jeq yadaq-eu uqtaf, yabi saef-awr, smq nan byanlar nar-aq, ya ghofdaeflar mae laer aqyawf-euq zaqlanr deuq-anr byacaevni bisiq-euq mae.
\p
\v 22 Khoerngae, Beqtuvluv, Yeqsur-anr gardzer paw sheuqghawq-awr daeq-eu lafkhoer aer-eu, “Sanqpaq-or! Khoerlof-aer ghae-eu jeq nawq-euq khoertav tiqjox-iq maq keuvle khmq-ar!”
\p
\v 23 Khoerngae, Yeqsur nanrghof ghofhaw-awr Beqtuvluv-anr aernaeq-eu, “Naef Saqdaq-or! Ngaq-euq narkhan paw caev-awq. Nawr, ngaq-anr sanqtif bitif-eu laer ghae-eu nga. Aqjeq mirnae aernar-aq, nawq-euq nuinoeq-aq, Miqyaer-euq nuinoeq maqngeur-eu, tsawrhaq-euq nuinoeq sharnoeq luf-eu nga.”
\p
\v 24 Khoerngae, Yeqsur, aqyawf-euq zaqlanr deuq-anr heulof-aer aernaeq-euq mae: “Tsawrhaq tiq ghaq, ngaq-euq maeqnan cantaelar mawf nar-aq, yawqha-euq nuikhanr byaerdzae yaf-awr, yawqha-euq lafyaq baf-awr nae, ngaq-euq maeqnan ya cantae lar-eu mae.
\v 25 Aqjeq mirnae aernar-aq, aqsur ghaq maqkaq, yawqha-euq daefzir bibuq-ir mawf nar-aq, daefzir yasmq taef-a. Aerkhawf, aqsur ghaq maqkaq, ngaq-euq gharduq yawqha-euq daefzir bismq-ir nar-aq, daefzir za taef-a.
\v 26 Tsawrhaq tiqghaqnav mirtsaq dawqtawvluf za-euq khawf, aqyawf-euq nuima saflar smq nar-aq, aqyawf-euq gharduq aqjeq gardanr tsoeq-eu? Tsawrhaq tiq ghaq, aqyawf-euq nuima saflar-anr aqgeu jeq nae zeurkhof dawqkhof nya-eu la?
\v 27 Tsawrhaq-euq Zaqyo-aq, aqyawf-euq Aqda-euq yawshaef khanqsaer-euq lafkhoer, aqyawf-euq mqtav ghaqkhaer deuq naeq-aer zafkale taef-a. Khoerngae, tsawrhaq yawqghaq navluf-anr yawqha nae khar mrtaq-euq lof-aer janrkhofnaeq taef-a.
\p
\v 28 “Ngar, nawmaf-anr aqdirma-aer aernaeq nyar, heugar yawfluf-eu tiqpavnav deuq-aq, maqshir-euq minav-aer, Tsawrhaq-euq Zaqyo, aqyawf-euq tsawrhaq-anr uvlanr le-eu gar ya’mawr taef-a.”
\c 17
\s1 Yeqsur-euq Mawrdo Parlar-euq
\r Mk 9:2-13; Lk 9:28-36
\p
\v 1 Kof nan dzeur-euq nar-aq, Yeqsur-aq, Beqtuvluv, Yaqkov hawr-eu Yaqkov-euq aqnyir Yorhaq, heudeuq-anr taef-aer sheuq-awr, gawqjawq yawgor-anr davler-euq mae.
\v 2 Khoerngae, aqyawf maf-euq maeqshi Yeqsur-euq mawrdo parlar-euq mae. Aqyawf-euq myavpyawq nanrma lof-aer yawshaef bya-awr, aqyawf-euq maeqtsoeq khawf pyurdeuqni narguir guir-eu mae.
\v 3 Morseq hawr-eu Erlirya, aqyawf maf-euq maeqshi dovle-awr, Yeqsur naeq-aer dawq ngaeqcawq luf-eu mae.
\p
\v 4 Khoerngae, Beqtuvluv, Yeqsur-anr aernaeq-eu, “Sanqpaq-or! Aqduimaf heugar jawr-eu arnavni muiq-eu nga. Nawr nuima tsaq nar-aq, nga’maf heugar saeqghawv smq ghawv ghawv ma. Nawq-euq gharduq tiq ghawv, Morseq-euq gharduq tiq ghawv hawr-eu Erlirya-euq gharduq tiq ghawv ghawv ma.”
\p
\v 5 Beqtuvluv, dawq ngaeqluf ngae, yawshaef bya-eu mqdmr tiq tsanq aqyawf maf-anr uvtaeq le-awr, mqdmr-anr nae dawq ngaeqdov lef-eu, “Heughaq-aq, ngar zawr gaq-eu ngaq-euq Zaqyo ma. Ngar, aqyawf-anr nuikhanrshir duidui ma. Nawmaf, aqyawf-euq dawq narhaq geuf-awq.”
\p
\v 6 Zaqlanr deuq dawq khoerdawq-anr yagaq ngae guv duidui-eu mirnae, mirtsa awbyav taq-euq mae.
\v 7 Khoerngae, Yeqsur lar-awr, aqyawf maf-anr toeqciv-awr aer-eu, “Taqguv, tur-awq.”
\v 8 Aqyawfmaf, uqduq ghawrleur-awr haw ngae, Yeqsur maqngeur nar-aq, yawqghaqyawq tiqghaq-iq jawr-eu maqmawr-a.
\p
\v 9 Aqyawfmaf, gawqjawq-anr nae zafkale ngae, Yeqsur, aqyawf maf-anr dawq bif-eu, “Tsawrhaq-euq Zaqyo shir-awr maq ghofdaef lar-euq khoer-aq, nawmaf nae ya’mawr-euq jeq tiqghaq-anr-iq taq ja’naeq de-eq.”
\v 10 Khoerngae, zaqlanr deuq, Yeqsur-anr narhaq-eu, “Tox-aer mar-iq, aqjeq mirnae, zanr maeq-eu deuq, Erlirya jeqhu ya’oe-eu mae laer aer-eu la?”
\p
\v 11 Yeqsur, aqyawf maf-anr heulof-aer aerkhof naeq-euq mae, “Ngeur mae. Erlirya jeqhu oe-awr, yawqjeq navluf-anr lavmuiq khofle taef-a.
\v 12 Ngar, nawmaf-anr aernaeq nyar, Erlirya oedzeur-euq mae. Aerkhawf, aqcawq, aqyawf-anr maq siqnya-aer, khar janrmawf-eu jeq janrnaeq-euq mae. Khoerlof-aer durni, Tsawrhaq-euq Zaqyo khawf, aqyawf maf-euq aqlaf-euq lafkhoer yadaq taef-a.”
\p
\v 13 Zaqlanr deuq khoerngae hawr-eu taef-aer, Yeqsur-aq, Bartirsaq mrnaeq-eu Yorhaq-euq garkawv ngaeqluf nga laer ghovshaw-euq mae.
\s1 Mawrbawq Coq-eu Bi Taqler-euq
\r Mk 9:14-29; Lk 9:37-43
\p
\v 14 Yeqsur hawr-eu zaqlanr deuq, tsawrhaq armaf mafma jawr-eu gar ghofkeuvle ngae, tsawrhaq tiq ghaq, Yeqsur jawr-eu gar lar-awr pawqtsuif pawqdmq dmq-awr heulof-aer aer-eu mae,
\v 15 “Sanqpaq-or! Ngaqli-anr ghawqshaq gaqnaeq laf-awq. Aqyawf mawrbawq coq-awr, shaq duidui luf-eu mae. Aqyawf ghawqmya pov miqdzaq-anr coqpuiv-awr, ghawqmya pov ircuf-anr coqpuf-eu mae.
\v 16 Ngar, aqyawf-anr nawq-euq zaqlanr deuq jawr-eu gar sheuqlaf-euq khawf, aqyawfmaf, aqyawf-anr maq lavtaqnya nga.”
\p
\v 17 Khoerngae, Yeqsur aer-eu, “Arma-er-e! Nuijan maqanr-aer, nanrpov-aer daef-eu heuzir-euq tsawrhaq deuq-or! Ngar, nawmaf naeq-aer aqmyan keuvni yajawr-awr ya’or-eu la siq? Aqyawf-anr, ngar jawr-eu gar sheuqlaf-awq.”
\p
\v 18 Yeqsur, naef khoermawr-anr daeq ngae, naef khoermawr, aqyawf-anr nae dovle-euq mae. Khoerngae yamq-anr nae nar-aq, aqli khoerghaq taqler-euq mae.
\p
\v 19 Khoernar-aq, zaqlanr deuq yawzaf zaf-aer Yeqsur jawr-eu gar lar-awr narhaq-eu, “Aqjeq mirnae, nga’maf, naef khoermawr-anr maq taedov nya-eu nga?”
\p
\v 20 Khoerngae, Yeqsur, aqyawf maf-anr heulof-aer aernaeq-euq mae: “Nawmaf jan-eu ghaq maqkhav-eu mirnae mae. Ngar, nawmaf-anr aqdirma-aer aernaeq nyar, nawmaf jan-eu jeq ghawqpaf arnuiv huini anr nar-aq, ‘Nawr heugar nae khoerpaw jiv-ir-awq’ laer gawqjawq heujawq-anr aernaeq ngae jiv-ir taef-a. Khoeruqtaf, nawmaf maq janrnya-eu tiqjeq-iq maqjav-ar.
\v 21 Aerkhawf, naef heujeq-anr-aq, dzardzaq sheuq-awr guiqlanq shar-eu maqngeur nar-aq, maq taedov nya-a.”
\s1 Yeqsur, Aqyawf Yashir Mae Laer Paraer-eu
\r Mk 9:30-32; Lk 9:43-45
\p
\v 22 Aqyawfmaf, Gaqliqlaer mirkhanq-anr uiqler-awr jawrluf ngae, Yeqsur, zaqlanr deuq-anr heulof-aer aernaeq-euq mae, “Tsawrhaq-euq Zaqyo, aqcawq-euq aqlaf-euq lafkhoer ya’anr-ir taef-a.
\v 23 Aqyawfmaf, aqyawf-anr saef taef-a. Aerkhawf, smq nan keuvlar nar-aq, aqyawf ghofdaeflar taef-a.” Khoerngae, zaqlanr deuq noeqshaq duidui-eu mae.
\s1 Uqduq Tanqnymr Nymrma-euq Gharduq, Jeq Dovnaeq-euq
\p
\v 24 Aqyawfmaf, Gaqbeqneqoq-anr larkeuv ngae, uqduq tanqnymr nymrma-euq gharduq jeq taf-eu tsawrhaq, Beqtuvluv jawr-eu gar lar-awr narhaq-eu, “Nawmaf-euq saqlaq, uqduq tanqnymr nymrma-euq gharduq, jeq maqdov-a lor?”
\p
\v 25 “Dov mae-eq” laer Beqtuvluv aerkhof naeq-awr, aqyawf irkanr-euq lafkhoer urler ngae, Yeqsur, aqyawf-anr jeqhu ngaeqcawq-awr aer-eu, “Sirmoq-or! Nawr aqjox-aer noeq-eu nya? Mirtsaq-euq khoertav-euq sanqpaq deuq, myawq taf-eu maqngeur nar-aq, jeq taf ngae, aqsur ghaq-anr taf-eu la? Yawqha-euq zaqdeuq-anr taf-a lor? Maqngeur nar-aq, aqcawq-anr taf-eu la laq?”
\p
\v 26 Beqtuvluv, “Aqcawq-anr taef-aer jeq taf-eu mae” laer aerkhofnaeq ngae, Yeqsur aer-eu, “Tox-aer ngeur nar-aq, aqyawf-euq zaqdeu-aq, jeq maqdov khawf geufnya nga-eq.
\v 27 Aerkhawf, khoerlof-aer janr nar-aq, aqyawfmaf sanqtif tif-eu jeq nga. Khoermirnae, nawr, lan-anr ir-awr ngaqjuif juif-ir-awq. Juifmi baebae-euq ngaqshaq khoermawr-anr nyaef-awr, khaqmae ngawqnga ngae, pyur tiq byav anr-eu gar ya’mawr taef-a. Pyur khoerbyav yur-awr, arnyaf-euq gharduq, aqyawf maf-anr jeq dovler-awq.”
\c 18
\s1 Huiqdzaeq-eu Ghaq
\r Mk 9:33-37; Lk 9:46-48
\p
\v 1 Khoerngae, zaqlanr deuq, Yeqsur jawr-eu gar lar-awr narhaq-eu, “Mqtav mirkhanq-euq lafkhoer aqsur ghaq huiqdzaeq-eu la?”
\p
\v 2 Khoerngae, Yeqsur, zaq yawnyir tiq ghaq-anr kurlaf-awr, aqyawf maf-euq ghanrcae biyawf-awr nae,
\v 3 heulof-aer aer-eu mae: “Ngar, nawmaf-anr aqdirma-aer aernaeq nyar, nawmaf nuima par-awr, zaq yawnyir lof-aer maq pyeuflar nar-aq, mqtav mirkhanq-anr tiqjeq ghaenae-iq maqya urler-a.
\v 4 Khoermirnae, zaq yawnyir heughaq lof-aer nuima nanqyuni taq-eu tsawrhaq-aq, mqtav mirkhanq-euq lafkhoer huiqdzaeq-eu ghaq mae.
\p
\v 5 Ngaq-euq tsawrmyanr-euq uqmov heulof-aer ghae-eu zaq yawnyir tiq ghaq-anr hageuf-eu tsawrhaq-aq, ngaq-anr hageuf-eu mae.
\s1 Sanqtif Bi Tiflar-eu Garkawv
\r Mk 9:42-48; Lk 17:1-2
\p
\v 6 “Aqsur ghaq maqkaq, ngaq-anr jan-eu tsawrhaq heudeuq-euq lafkhoer nae yawnyir tiq ghaq-anr bi mrlaeq nar-aq, khoerghaq-euq kawqlanr-anr lolaeq laeqma paftawf-awr, iqmalavshav yawnaf-anr bafpuf-eu-aq, muiqdzaeq taef-a.
\p
\v 7 Aqcawq-anr sanqtif bitifni mr-eu mirtsaqzaq-aq, ghawqshar shaq-aer ya ghaesaef taef-a. Aqcawq-anr sanqtif bitif-eu jeq javlar-eu yawduq baw-eu mae. Aerkhawf, aqcawq-anr sanqtif bitifni mr-eu tsawrhaq-aq, ghawqshar shaq-aer ya ghaesaef taef-a.
\p
\v 8 “Nawq-euq aqlaf tiq laf maqngeur nar-aq, aqkuir tiq kuir nawq-anr bi mrlaeqlar nar-aq, deuvtsaev-awr biqdzae-awq. Nyiq kuir nyiq laf tsof-awr, miv-ir-eu maqbawni dofluf-eu miqdzaq-euq lafkhoer bi bafanr ghae-eu navmaqtser, kuirdanq lafdanq danq-ir-awr, daef-eu jeq-euq lafkhoer ya urler-eu-aq, muiqdzaeq taef-a.
\v 9 Nawq-euq myavnuiv tiq nuiv nawq-anr bi mrlaeqlar nar-aq, kheufdov-awr biqdzae-awq. Myavnuiv nyiq nuivluf tsof-awr, shiqbuir lanma-euq miqdzaq-euq lafkhoer bi bafanr ghae-eu navmaqtser, myavnuiv tiq nuiv taef-aer tsof-awr, daef-eu jeq-euq lafkhoer ya urler-eu-aq, muiqdzaeq taef-a.
\s1 Byov-ir-euq Yawr Tiq Mawr
\r Lk 15:1-7
\p
\v 10 “Nawmaf, zaq yawnyir heudeuq-euq lafkhoer tiqghaq-anr-iq yaeqbawq saerlu-aer maqya ghaeni yanr-awq. Ngar, nawmaf-anr aernaeq nyar, aqyawf maf-euq mqtav ghaqkhaer, mq-euq khoertav jawr-awr, aqmyanluf ngaqDa-euq myavpyawq-anr mawrluf-eu mae.
\v 11 Tsawrhaq-euq Zaqyo-aq, byov-ir-euq tsawrhaq-anr kakhof-eu laer oe-euq mae.
\p
\v 12 “Tsawrhaq tiq ghaq, yawr 100 mawr jawr-eu gar, tiq mawr canbyov-euq nar-aq, aqjox-aer janr nmr-mq laer nawmaf noeq-eu nya? Khoer 99 mawr gawqjawq-anr bi gavyaf-awr, canbyov-euq yawr khoermawr-anr pov-ir-eu maqngeur-a lor?
\v 13 Ngar, nawmaf-anr aqdirma-aer aernaeq nyar, aqyawf, yawr khoermawr-anr povmawr-euq nar-aq, maq canbyov-euq yawr khoer 99 mawr-anr laqkhaq caer-eu navmaqtser, povmawr khof-euq khoermawr-euq baqda’nae laqkhaq caerdzaeq taef-a.
\v 14 Khoerlof-aer durni, mq-euq khoertav jawr-eu nawmaf-euq Aqda khawf, zaq yawnyir heudeuq, tiq ghaq taef-aer khawf maqbi cawv-ir mawf-a.
\s1 Gardzaq Garkawv Shawq-eu
\r Lk 17:3-4
\p
\v 15 “Nawq-euq aqyuif aqnyir, nawq-anr mrlaeq-euq nar-aq, aqyawf jawr-eu gar ir-awr, nawnyaf taef-aer jawr ngae, aqyawf nae mrlaeq-euq jeq toeqmaeq naeq-awq. Aqyawf, nawq-euq dawq narhaq nar-aq, nawr, nawq-euq aqyuif aqnyir-anr zakhof-euq mae.
\v 16 Aerkhawf, aqyawf, nawq-euq dawq maq narhaq nar-aq, nawq naeq-aer tsawrkaq tiq ghaq nyiq ghaq sheuqcaw ghae-awq. Aqjeq mirnae aernar-aq,
\p \qt ‘Dawq kharngaeq-euq yawqdawq navluf yagaq-euq tsawrkaq nyiq ghaq smr ghaq jawr nar-aq, ngeur-eu gar aer-eu mae laer sawxnya taef-a’ \qt*
\rq (Dm 19:15)\rq*
\nb laer aertaq-euq mae.
\v 17 Aqyawf khoerdeuq-euq dawq khawf maq narhaq nar-aq, baqmaf baqmur-anr aernaeq-ir-awq. Baqmaf baqmur-euq dawq khawf maq narhaq nar-aq, aqyawf-anr aqcawq tsawrjeuq tsawrca hawr-eu jeq taf-eu tsawrhaq lof-aer sawx-awq.
\p
\v 18 “Ngar, nawmaf-anr aqdirma-aer aernaeq nyar, mirtsaq-euq khoertav nawmaf nae khar paftawf-euq jeq, mq-euq khoertav khawf paftawf taef-a. Mirtsaq-euq khoertav nawmaf nae khar puirpyaeq-euq jeq, mq-euq khoertav khawf puirpyaeq taef-a.
\p
\v 19 “Ngar, nawmaf-anr aqdirma-aer par aernaeq nyar, mirtsaq-euq khoertav, nawmaf-euq lafkhoer tsawrhaq nyiq ghaq nuima gm-awr, tiqjeqnav shar nar-aq, mq-euq khoertav jawr-eu ngaqDa-aq, aqyawfnyaf shar-eu lof-aer aqdir bi pyeuflar taef-a.
\v 20 Aqjeq mirnae aernar-aq, aqgeugar maqkaq, tsawrhaq nyiq ghaq smr ghaq, ngaq-euq tsawrmyanr-anr ghoe-awr uiqler nar-aq, ngar khoergar, aqyawf maf-euq ghanrcae jawr ma.”
\s1 Dzirdzov Maqbyaer-eu Kuirlaf Zaqkhav
\p
\v 21 Khoerngae, Beqtuvluv, Yeqsur jawr-eu gar lar-awr narhaq-eu, “Sanqpaq-or! Ngaq-euq aqyuif aqnyir, ngaq-anr mrlaeqlar nar-aq, ngar, aqyawf-euq iqbax armyav pov keuvni ya pyaeqnaeq-eu la? Shif pov keuvni lor?”
\p
\v 22 Yeqsur, aqyawf-anr heulof-aer aerkhof naeq-euq mae, “Shif pov keuvni taef-aer maqngeur-eu, shif shif-aer 70 pov keuvni ya pyaeqnaeq-eu mae.
\v 23 Aqjeq mirnae aernar-aq, mqtav mirkhanq-aq, sanqpaq tiq ghaq, aqyawf-euq kuirlaf zaqkhav deuq naeq-aer dzirdzov sawx-eu gar dur-eu mae.
\v 24 Aqyawf sawxdanqbae ngae, pyur 10,000,000 byav dav-eu kuirlaf zaqkhav tiq ghaq, aqcawq, aqyawf jawr-eu gar sheuqlaf-euq mae.
\v 25 Aqyawf tiqjeq-iq tsoeqkhof naeq-eu maqjav-eu mirnae, aqyawf-euq mawrdo, aqyawf-euq miqsawrzaq, zaqkhav geufni anq-awr, aqyawf kharjav-eu jeq dawqtawvluf khawf anq-awr bi tsoeqlar-awq laer sanqpaq khoerghaq dawq bif-euq mae.
\p
\v 26 Khoerngae, kuirlaf zaqkhav khoerghaq, aqyawf-euq maeqshi awbyav-awr shar-eu, ‘Sanqpaq-or! Ngaq-anr tiqkhaeq or-awr dawq naeqlaf-awq. Ngar dawqtawvluf tsoeqkhofnaeq ma.’
\v 27 Kuirlaf zaqkhav khoerghaq-euq yawsanr ghaq, aqyawf-anr ghawqshaq gaq-awr, dzirdzov byaernaeq-awr bighof-ir-euq mae.
\p
\v 28 “Aerkhawf, kuirlaf zaqkhav khoerghaq dov-ir-awr, aqyawf-anr pyur 100 byav dav-eu aqyawf-euq gar mrcawq tiq ghaq-anr pov-ir-euq mae. Aqyawf, aqyawf-euq gar mrcawq khoerghaq-anr gheutaeq-awr, kuqbyanq-anr tsuvtaeq taq-awr nae aer-eu, ‘Nawr, ngaq-anr dav-eu dzirdzov tsoeqkhof laf-awq.’
\p
\v 29 Aqyawf-euq gar mrcawq khoerghaq pawqtsuif pawqdmq dmq-awr shar-eu, ‘Ngaq-anr tiqkhaeq or-awr dawq naeqlaf-awq. Ngar, nawq-anr dawqtawvluf tsoeqkhofnaeq ma.’
\p
\v 30 Aerkhawf, aqyawf maq narhaq-aer, gar mrcawq khoerghaq-anr dzirdzov maq tsoeqtsaev-euq khoerkeuvni, kuv-anr nyaefur taq-awr bijawr-euq mae.
\v 31 Aqyawf khoerlof-aer janrnaeq-eu gar, gar mrcawq nuideuq ya’mawr-awr noeqshaq duidui-eu mae. Khoernar-aq, garkawv khoer dawqtawvluf yawsanr ghaq-anr tsafnaeq ler-euq mae.
\p
\v 32 Khoermirnae, yawsanr ghaq, aqyawf-anr kur-awr heulof-aer aernaeq-euq mae, ‘Zawr cawv-eu kuirlaf zaqkhav-or! Nawr, ngaq-anr tanqshar-eu mirnae, ngar, nawq-euq dzirdzov dawqtawv luf-anr byaernaeq-euq ma.
\v 33 Ngar, nawq-anr ghawqshaq gaqnaeq-euq lof-aer, nawr khawf nawq-euq gar mrcawq-anr ghawqshaq gaqnaeq paq-aer ghae-eu maqngeur-a lor?’
\v 34 Yawsanr ghaq nuima paer duidui lar-awr, dzirdzov dawqtawvluf maq tsoeqtsaev-euq khoerkeuvni, aqyawf-anr khaeq-awr khav-eu deuq-euq aqlaf-euq lafkhoer a’naeq-euq mae.
\p
\v 35 “Nawmaf yawqghaq navluf khawf, nuima-euq lafkhoer nae yawqha-euq aqyuif aqnyir-anr, mrbanq lavbanq-euq iqbax maq pyaeqnaeq nar-aq, mq-euq khoertav jawr-eu ngaqDa khawf, nawmaf-anr khoerlof-aer janrnaeqlaf taef-a.”
\c 19
\s1 Miqzaq Khof-eu Garkawv
\r Mk 10:2-12; Lk 16:18
\p
\v 1 Khoerngae, heulof-aer pyeuflar-euq mae. Yeqsur garkawv khoerdeuq maeqghaq-euq nar-aq, Gaqliqlaer mirkhanq-anr nae dov-ir-awr, Yawrdaq lawrbaq-euq nanrma dovkhaeq paw jav-eu Yurdav mirkhanq-anr irkeuv-euq mae.
\v 2 Tsawrhaq armaf ghawqmya’ni, aqyawf-euq maeqnan cantae-awr, khoergar aqyawf, aqyawf maf-anr lavtaq naeq-euq mae.
\p
\v 3 Khoerngae, Yeqsur-anr tsermr haw-eu laer Paqliqsaer tiqpavnav deuq, aqyawf jawr-eu gar lar-awr narhaq-eu, “Aqjeq-euq garkawv-anr nae maqkaq, miqzaq khof-eu-aq, zanrdawq khofdawq-anr tsaq mae lor?”
\p
\v 4 Khoerngae, Yeqsur, aqyawf maf-anr heulof-aer aerkhof naeq-euq mae:
\p \qt “ ‘Ardanqbae ngae, tsawrhaqzaq-anr bae-euq ghaq, zaqyo aqli hawr-eu zaqmiq aqbur-anr bae-euq mae.’ \qt*
\rq (Adb 1:27; 5:2)\rq*
\p
\v 5 \qt ‘Khoermirnae, zaqyo aqli-aq, yawqha-euq aqma aqda-anr nae yaghawq-awr, yawqha-euq miqzaq naeq-aer gawf-ir-eu lafkhoer, nyiq ghaq khawf tiq ghaq taef-aer pyeuflar-eu mae’ \qt*
\rq (Adb 2:24)\rq*
\nb laer boftaq-euq Yaerbof khoerdeuv, nawmaf maq guihaw-aq lor?
\v 6 Tox-aer mar-iq, aqnyaf dzerzaq-aq, nyiq ghaq maqpar ngeur-aer, tiq ghaq taef mae. Khoermirnae, Miqyaer nae yurgawf-euq gar tsawrhaqzaq maq lavghawq khmq-a.”
\p
\v 7 Paqliqsaer deuq, aqyawf-anr narhaq-eu,
\p \qt “Tox-aer mar-iq, aqjeq mirnae Morseq, miqzaq ghaq-anr khof-eu sanqbof tiq jae bifnaeq nar-aq, khofnya taef-a laer dawq biftaq-euq la?” \qt*
\rq (Dm 24:1)\rq*
\p
\v 8 Khoerngae, Yeqsur, aqyawf maf-anr heulof-aer aernaeq-euq mae: “Nawmaf nuima ghanr-eu mirnae, Morseq, miqzaq khofnya taef-a laer pyaeqtaq-euq mae. Aerkhawf, ardanqbae ngae-aq, khoerlof-aer maqngeur-a.
\v 9 Ngar, nawmaf-anr aernaeq nyar, banq-awr khaqmiq sheu-euq maqngeur-eu gar nae yawqha-euq miqzaq-anr khof-awr, yawqghaq yawq-anr sheuq-eu tsawrhaq aqgeu ghaq maqkaq, zaqmiq aqbur khoerghaq-anr banq-awr joe-euq mae.”
\p
\v 10 Khoerngae, zaqlanr deuq, Yeqsur-anr aernaeq-eu, “Miqzaq yozaq-euq yawkaq khoerlof-aer ghae-eu ngeur nar-aq, maq sheuqdanq dzaqni jawr-eu-aq, muiqdzaeq-eu jeq ngar-a.”
\p
\v 11 Khoerngae, Yeqsur heulof-aer aernaeq-euq mae: “Dawq teudawq-aq, yawqghaq navluf hageuf coer-eu maqngeur-a. Miqyaer nae biftaq-euq deuq taef-aer hageuf coer-eu mae.
\v 12 Aqjeq mirnae aernar-aq, tsawrhaqzaq-aq, daefle ngae nae ♦miqtsuif pyeuf-eu tsawrhaq khawf jawr-awr, tsawrhaq nae shawf-euq khawf jawr-eu uqtaf, mqtav mirkhanq-euq gharduq maqsheuq-eu khawf jawr-eu mae. Dawq heudawq-anr aqsur ghaq hageufcoer nya laer hageuf-awq.”
\s1 Yeqsur, Zaqdeuq-anr Dawq Ngaeqghae Naeq-euq
\r Mk 10:13-16; Lk 18:15-17
\p
\v 13 Khoernar-aq, Yeqsur nae aqlaf bafdav-awr guiqlanq bi sharnaeq-eu laer aqcawq, zaqdeuq-anr sheuq-awr Yeqsur jawr-eu gar lar ngae, zaqlanr deuq, tsawrhaq khoerdeuq-anr daeqnaeq-euq mae.
\p
\v 14 Khoerngae, Yeqsur aer-eu, “Zaqdeuq-anr taq lavtsoeq, ngar jawr-eu gar bilar-awq. Aqjeq mirnae aernar-aq, mqtav mirkhanq-euq lafkhoer-aq, heulof-aer ghae-eu deuq yajawr-eu mae.”
\p
\v 15 Khoernar-aq, Yeqsur, zaq khoerdeuq-euq khoertav aqlaf bafdav naeq-awr, khoergar nae dov-ir-euq mae.
\s1 Smrmuiq Smrbaw Hawr-eu Miqyaer-euq Mirkhanq
\r Mk 10:17-31; Lk 18:18-30
\p
\v 16 Khoerngae, tsawrhaq tiq ghaq, Yeqsur jawr-eu gar lar-awr narhaq-eu, “Muiq-eu Saqlaq-or! Ngar mqmaq maqbyav yarzir daef-eu jeq za’ni, gar yawmuiq aqgeu jeq ya’mr-eu la?”
\p
\v 17 Khoerngae, Yeqsur, aqyawf-anr heulof-aer aerkhof naeq-euq mae, “Nawr aqjeq mirnae ngaq-anr muiq-eu ghaq laer kur-eu le? Miqyaer maqngeur nar-aq, yawmuiq tiqghaq-iq maqjawr-a. Miqyaer taef-aer muiq-eu mae. Aerkhawf, nawr daef-eu jeq-euq lafkhoer urlermawf nar-aq, zanrdawq khofdawq-anr mrcaw-awq.”
\p
\v 18 Aqyawf narhaq-eu, “Zanrdawq khofdawq aqgeu deuq?” Khoerngae, Yeqsur heulof-aer aernaeq-euq mae,
\p \qt “ ‘Tsawrhaq-anr taqsaef,’ ‘Aqcawq-euq miqzaq yozaq-anr taqbanq taqjoe,’ ‘Smrkhoeq taqkhoeq,’ ‘Maqtsaq maqdawr-eu sarkir taqkamq,’ \qt*
\v 19 \qt ‘Nawqma nawqda-anr yawzeu baw-awq,’ \qt*
\rq (Di 20:12-16; Dm 5:16-20)\rq*
\p \qt ‘Yawqha-euq mawrdo-anr gaq-eu lof-aer, yawqha-euq dawqpae jawr-eu tsawrhaq-anr gaq-awq.’ ” \qt*
\rq (Lb 19:18)\rq*
\p
\v 20 Khoerngae, zaqguq khoerghaq aer-eu, “Ngar yawnyir ngae nae heudeuq dawqtawv luf-anr yawmuiq-aer mrcaw laf-euq ma. Aqjeq parya mr-eu la siq?”
\p
\v 21 Yeqsur, aqyawf-anr aernaeq-eu, “Nawr byan-eu tsawrhaq pyeufmawf nar-aq, ghof-ir-awr, nawr kharjav-eu jeq dawqtawvluf anqdzae-awr nae, shaq-awr zanq-eu deuq-anr birnaeq-ir-awq. Khoerlof-aer janr nar-aq, mq-euq khoertav pyurshuir myawqganq javlar taef-a. Khoernar-aq, ngaq-euq maeqnan cantae lar-awq.”
\p
\v 22 Khoerngae, zaqguq khoerghaq dawq khoerdawq-anr yagaq ngae, noeqshaq duidui-eu lafkhoer candov ghae-euq mae. Aqjeq mirnae aernar-aq, aqyawf myawqganq ghawqmya’ni jav-eu mae.
\p
\v 23 Khoerngae, Yeqsur, aqyawf-euq zaqlanr deuq-anr heulof-aer aernaeq-euq mae, “Ngar, nawmaf-anr aqdirma-aer aernaeq nyar, smrmuiq smrbaw deuq, mqtav mirkhanq-anr urler-eu-aq shaq duidui-eu mae.
\v 24 Ngar, nawmaf-anr par aernaeq nyar, lawtaw, aqghawf-euq lafnaq-anr urler-eu-aq, smrmuiq smrbaw deuq, Miqyaer uvlanr-eu jeq-euq lafkhoer urler-eu navmaqtser awq-eu mae.”
\p
\v 25 Zaqlanr deuq dawq khoerdawq-anr yagaq ngae, zanq duidui ler-awr aer-eu, “Tox-aer mar-iq, aqsur ghaq kakhof-eu jeq za’nya-eu?”
\p
\v 26 Yeqsur, aqyawf maf-anr haw-awr nae aernaeq-eu, “Heu-aq, tsawrhaqzaq janrnya-eu jeq maqngeur-a. Aerkhawf, Miqyaer-aq, yawqjeq navluf janrnya-eu mae.”
\p
\v 27 Khoerngae, Beqtuvluv, aqyawf-anr narhaq-eu, “Hawsher-eq, nga’maf yawqjeq navluf byaerdzae yaf-awr, nawq-euq maeqnan cantae luf-eu ma. Khoer-euq gharduq, nga’maf aqjeq za-eu la?”
\p
\v 28 Khoerngae, Yeqsur, aqyawf maf-anr heulof-aer aernaeq-euq mae, “Ngar, nawmaf-anr aqdirma-aer aernaeq nyar, yawqjeq navluf yawshuif parlar-awr, Tsawrhaq-euq Zaqyo, aqyawf-euq yawshaef khanqsaer huiq-eu nuirmanq-anr nuir ngae, ngaq-euq maeqnan cantae-eu nawmaf khawf, nuirmanq 12 manq-anr nuir-awr, Irsaqleqlav tsawrjeuq 12 jeuq-anr yarkhaq yadar taef-a.
\v 29 Ngaq-euq tsawrmyanr-euq gharduq, yawqha-euq nymr, maqngeur nar-aq, maernmr, dmrma, aqma aqda, zaqmiq zaqyo, daeyar, heudeuq byaerdzae yaf-euq tsawrhaq yawqghaq navluf, khoermyav maqtser 100 bymr za-eu uqtaf, mqmaq maqbyav yarzir daef-eu jeq za taef-a.
\v 30 Aerkhawf, aqcawq-euq maeqhu jawr-eu tsawrhaq ghawqmya’ni, aqcawq-euq maeqnan yajawr-ir taef-a. Aqcawq-euq maeqnan jawr-eu tsawrhaq ghawqmya’ni, aqcawq-euq maeqhu yajawr taef-a.
\c 20
\s1 Aqgaf Yarkmr-anr Gar Mr-eu Deuq
\p
\v 1 “Aqjeq mirnae aernar-aq, mqtav mirkhanq-aq, heulof-aer dur-eu mae, yarsanr aqda tiq ghaq uqshawq yawnaf-aer dov-ir-awr, aqyawf-euq aqgaf yarkmr-euq lafkhoer ghaqmanr manrdzaq-eu tsawrhaq pov-ir-euq mae.
\v 2 Tiq nan pyur marbyav tiq byav bif ma laer jatsaq-awr, aqyawf maf-anr aqgaf yarkmr-euq lafkhoer gar bimr-ir-euq mae.
\p
\v 3 Uqshawq paw naqliq ghoeq laf teukaq-anr aqyawf pardov-ir ngae, gar mr-eu maqjav-aer laev-anr yawfluf-eu tsawrhaq ya’mawr-euq mae.
\v 4 ‘Nawmaf khawf, aqgaf yarkmr-euq lafkhoer gar mrlar-awq, ngar, nawmaf-anr ghaqgarpoeq hawtsaqnaeq ma’ laer aqyawf maf-anr aernaeq ngae, aqyawfmaf khawf mrler-euq mae.
\v 5 Nanlov caelar ngae hawr-eu uqciftaw naqliq smr laf teukaq-anr aqyawf pardov-ir-awr, khoerlof-aer par povlaq-ir-euq mae.
\v 6 Uqciftaw naqliq ngaq laf teukaq-anr aqyawf pardov-ir-awr, tsawrhaq tiqdeuq, laev-anr tiqjeq-iq maqmr-aer sarsuqni yawfluf-eu gar parya mawr-euq mae. Aqyawf narhaq-eu, ‘Nawmaf aqjeq mirnae nan’ga-i tiqjeq-iq maqmr-aer yawfluf-eu le?’
\p
\v 7 Khoerngae, aqyawfmaf aer-eu, ‘Tsawrhaq tiqghaq-iq, nga’maf-anr gar bimr-eu laer maq povle-eu beu.’ Aqyawf, aqyawf maf-anr aernaeq-eu, ‘Tox-aer mar-iq, nawmaf khawf, aqgaf yarkmr-euq lafkhoer gar mrlar-awq, mrpoeq tsaqtsaqni za taef-a.’
\p
\v 8 “Uqcif cifle ngae, aqgaf yarkmr-euq yawsanr ghaq, yar-anr hawpir-eu ghaq-anr kur-awr aernaeq-eu, ‘Gar mrlar-euq deuq-anr kur-awr ghaqgarpoeq bifnaeq-awq. Mrsaq saqle-euq deuq-anr jeqhu bif-awr, mrbae baele-euq deuq-anr bifsaq saq-awq.’
\p
\v 9 Khoerngae, uqciftaw naqliq ngaq laf aerghaq teukaq-anr mrlar-euq deuq lar-awr, tiq ghaq pyur marbyav tiq byav za-euq mae.
\v 10 Mrbae baelar-euq khoerdeuq-anr keuvlar ngae, aqyawfmaf, aqcawq myavmaqtser za taef-a laer noeq-euq mae. Aerkhawf, yawqghaq navluf tiq ghaq pyur marbyav tiq byav za-euq taef mae.
\v 11 Aqyawfmaf ghaqgarpoeq zaghaq ngae, yarsanr ghaq-anr dawqghof dovdov-aer aer-eu,
\v 12 ‘Mrsaq saqle-euq khoerdeuq naqliq tiq laf mr-euq taef khawf, nga’maf nan’ga-i mrsaef lef-euq deuq-anr sawxnaeq-eu lof-aer, nawr, aqyawf maf-anr sawxnaeq-eu le laq?’
\p
\v 13 Yarsanr ghaq, aqyawf maf-euq lafkhoer-euq tiq ghaq-anr heulof-aer aernaeq-euq mae, ‘Cawq-or! Ngar, nawq-anr maqtsaq-eu jeq maq janrnaeq-aq. Ngar, nawq-anr pyur marbyav tiq byav bif ma laer jatsaq taq-euq maqngeur-a lor?
\v 14 Nawq-euq pyur yur-awr ghof-ir-awq. Ngar, nawq-anr bif-eu lof-aer mrsaq saqle-euq khoerdeuq-anr khawf ngar bifmawf-eu lof-aer bif ma.
\v 15 Ngaq-euq pyur ngar janrmawf-eu lof-aer maqjanr nya-ar lor? Ngar yawmuiq mirnae, nawr myavnav nav-eu le laq?’
\p
\v 16 Khoerlof-aer durni, aqcawq-euq maeqnan jawr-eu tsawrhaq-aq, aqcawq-euq maeqhu yajawr taef-a. Aqcawq-euq maeqhu jawr-eu tsawrhaq-aq, aqcawq-euq maeqnan yajawr-ir taef-a. Aqjeq mirnae aernar-aq, bikur-euq tsawrhaq yawmyaq khawf, tserdov-euq tsawrhaq-aq, yawcuiv mae.”
\s1 Yeqsur Yashir Mae Laer Paraer-eu
\r Mk 10:32-34; Lk 18:31-34
\p
\v 17 Yeqsur, Yeqlursaqlaeq-anr leluf ngae, aqyawf-euq zaqlanr 12 ghaq-anr sheuqceuv dov-awr can ngae, aqyawf maf-anr heulof-aer aernaeq-euq mae:
\v 18 “Hawsher-eq, aqduimaf, Yeqlursaqlaeq-anr leluf-eu ma. Tsawrhaq-euq Zaqyo-aq, pirma aqyuif deuq hawr-eu zanr maeq-eu deuq-euq aqlaf-euq lafkhoer ya’anr-ir-awr, aqyawf yashirni aqyawfmaf yarkhaqdar taef-a.
\v 19 Khoernar-aq, aqcawq tsawrjeuq tsawrca-euq aqlaf-euq lafkhoer a’naeq-awr, aqyawf-anr aqjaf jafnaeq-awr, yanqcav nae juif-awr nae lafyaq-euq khoertav tafsaef taef-a. Aerkhawf, smq nan keuvlar nar-aq, aqyawf ghofdaeflar taef-a.”
\s1 Kuirlaf Geuf-eu Aqyuif Aqtsu
\r Mk 10:35-45
\p
\v 20 Khoerngae, Zeqbeqdaer-euq zaqyo-euq aqma hawr-eu aqyawf-euq zaqyo nyiq ghaq, Yeqsur jawr-eu gar lar-awr, aqma ghaq pawqtsuif pawqdmq dmq-awr Yeqsur-anr tiq jeq shar-eu mae.
\p
\v 21 Yeqsur, aqyawf-anr narhaq-eu, “Nawr aqjeq sharmawf-eu le?” Khoerngae, aqma khoerghaq shar-eu, “Nawr uvlanr-eu lafkhoer, ngaqli heu nyiq ghaq-anr nawq-euq armar paw tiq ghaq, arcar paw tiq ghaq binuir law de-eq.”
\p
\v 22 Khoerngae, Yeqsur aer-eu, “Nawmaf aqjeq sharluf-eu le laer maq siqnya-a. Ngar dawr-eu laer ghae-eu khmqmaq, nawnyafnmr dawrnya-awr, ngaq nae hageuf-euq bartirsaq hageufnya ma laq?” Khoerngae, aqnyafnmr aer-eu, “Euq, nga’nyaf dawrnya-awr hageufnya ma.”
\p
\v 23 Yeqsur, aqyawf nyaf-anr aernaeq-eu, “Nawnyaf, ngaq nae dawr-euq khmqmaq, aqdir yadawr-awr, ngaq nae hageuf-euq bartirsaq-anr khawf nawnyaf ya hageuf taef-a. Aerkhawf, ngaq-euq arcar paw hawr-eu armar paw ya’nuirni ngar bifnya-eu maqngeur. Nuirduq khoer-aq, ngaqDa nae aqsur ghaq-euq gharduq laeqhmq taq-euq nar-aq, khoerghaq ya’nuir-eu mae.”
\p
\v 24 Zaqlanr nuideuq tser ghaq, garkawv khoer-anr yagaq ngae, aqnyaf nmr-anr nuima paer duidui-eu mae.
\v 25 Yeqsur, aqyawf maf-anr kurlaf-awr heulof-aer aernaeq-euq mae, “Aqcawq tsawrjeuq tsawrca-euq sanqpaq deuq-aq, mirkhanqzaq-anr zuivghaq-awr, aqyuif geuf-eu deuq, aqyawf maf-euq khoertav aryaq yawkhav-aer zmq-eu mae laer nawmaf siqnya-eu mae.
\v 26 Aerkhawf, nawmaf-euq lafkhoer-aq, khoerlof-aer taqbi pyeuf. Nawmaf-euq lafkhoer, huiqmawf manrmawf-eu ghaq-aq, nawmaf-euq kuirlaf zaqkhav yageuf taef-a.
\v 27 Nawmaf-euq lafkhoer aqyuif geufmawf-eu ghaq-aq, nawmaf-euq zaqkhav yageuf taef-a.
\v 28 Aqjeq mirnae aernar-aq, Tsawrhaq-euq Zaqyo-aq, aqcawq-anr yawqha-euq kuirlaf bigeuf-eu laer oe-euq maqngeur-eu. Aqcawq-euq kuirlaf geuf-awr, tsawrhaq ghawqmya ni-euq gharduq yawqha-euq daefzir bif-awr kakhof-eu laer oe-euq mae.”
\s1 Myavbaef-anr Bi Mawnya Lar-euq
\r Mk 10:46-52; Lk 18:35-43
\p
\v 29 Aqyawfmaf, Yeqlirkor-anr nae dov-ir luf ngae, tsawrhaq armaf mafma ghawqmya’ni Yeqsur-euq maeqnan cantae luf-eu mae.
\v 30 Khoerngae, garma gardzer nuirluf-eu myavbaef nyiq ghaq, Yeqsur irtsaev luf-eu gar yagaq-awr gur-eu, “Daqbir-euq Zaqyo, Sanqpaq-or! Nga’nyaf-anr ghawqshaq gaqnaeq laf-awq.”
\p
\v 31 Tsawrhaq armaf mafma deuq, aqyawf nyaf-anr, ciqcurni jawr-awq laer daeq-euq mae. Aerkhawf, aqyawfnyaf ngaeq-aer aernar-aq ngaeq-aer gur-eu, “Daqbir-euq Zaqyo, Sanqpaq-or! Nga’nyaf-anr ghawqshaq gaqnaeq laf-awq.”
\p
\v 32 Khoerngae, Yeqsur naqler-awr, aqyawf nyaf-anr kurlaf-awr nae narhaq-eu, “Ngaq nae nawnyaf-anr aqjeq bi janrnaeq mawf-eu nya?”
\p
\v 33 Khoerngae aqyawfnyaf aer-eu, “Sanqpaq-or! Nga’nyaf-euq myavnuiv bi mawrnyalar naeqlaf-awq.”
\p
\v 34 Yeqsur ghawqshaq gaq-awr, aqyawf nyaf-euq myavnuiv-anr toeqciv ngae, aqyawf nyaf-euq myavnuiv tiqpov taef-aer mawrnya lar-awr, Yeqsur-euq maeqnan cantae ghae-euq mae.
\c 21
\s1 Yeqsur, Yeqlursaqlaeq-anr Urler-euq
\r Mk 11:1-10; Lk 19:28-40; Yh 12:12-19
\p
\v 1 Yeqsur hawr-eu zaqlanr deuq, Yeqlursaqlaeq-euq dawqpae cankeuv laf-awr, Saqloq gawqjawq-anr jav-eu Baerpaqjeq pu-anr larkeuv ngae, Yeqsur, zaqlanr nyiq ghaq-anr khaer-awr aernaeq-eu,
\v 2 “Nawnyaf maeqhu paw jav-eu pu-anr le-awr, pu-anr le’ur-euq naeq-aer khoergar manqtanqlav tiq mawr paftawf taq-euq gar ya’mawr-awr, dawqpae manq tanqlavzaq tiq mawr khawf jawr-eu gar ya’mawr taef-a. Arcav tseuvpuir-awr ngar jawr-eu gar tsanrlef-awq.
\v 3 Tsawrhaq tiqghaqnav nawnyaf-anr tiqjeqpaq aerlar nar-aq, nawnyaf, ‘Sanqpaq mawf-eu nya jer’ laer aernaeq-awq. Khoerlof-aer aernaeq nar-aq, khoerghaq, nawnyaf-anr yawkawr-aer tsanr naeqlaf taef-a.”
\p
\v 4 Heudeuq dawqtawvluf pyeuflar-euq-aq, Miqyaer gharduq ngaeqdan-eu tsawrhaq nae aertaq-euq dawq heudawq byanlar-euq mae,
\p
\v 5 \qt “Ziroq-euq zaqmiq-anr heulof-aer aernaeq-awq, ‘Hawsher-eq, nawq-euq Sanqpaq nuima nanqyuni, manq tanqlav-anr dziq-awr oeluf ngar-a, \qt*
\p \qt Manq tanqlavzaq-anr dziq-awr, nawr jawr-eu gar oeluf-eu mae.’ ” (\qt*Isy 62:11; Zkl 9:9)
\p
\v 6 Zaqlanr khoer nyiq ghaq, Yeqsur khaer-eu lof-aer le-awr mrler-euq mae.
\v 7 Aqyawfnyaf, manqtanqlav hawr-eu manq tanqlavzaq tsanrlef-euq mae. Khoernar-aq, aqyawf maf-euq maeqtsoeq laevdav-awr, Yeqsur-anr bidziq-euq mae.
\v 8 Tsawrhaq ghawqmya’ni yawqha-euq maeqtsoeq garma-anr khawq-eu deuq khawq, daor arpyaq coer-awr, garma-anr khawq-eu deuq khawq-euq mae.
\v 9 Yeqsur-euq maeqhu maeqnan canluf-eu tsawrhaq armaf mafma deuq gur-eu,
\p \qt “Daqbir-euq Zaqyo-anr ♦hosa’na\f + \fr 21:9 \fk Hosa’na \ft Heudawq-aq, “Kakhof naeqlaf-awq laer shar ma” laer aermawf-eu mae.\f*! \qt*
\p \qt Sanqpaq Miqyaer-euq tsawrmyanr-euq uqmov oeluf-eu ghaq-aq, guiqlanqhuiq luf-ur! \qt*
\p \qt Gor duidui-eu jawrduq-euq lafkhoer hosa’na!” \qt*
\rq (Jc 118:26)\rq*
\p
\v 10 Khoernar-aq, Yeqsur, Yeqlursaqlaeq-anr urler ngae, meuq meuqlanni lawfgha lar-awr aer-eu, “Tsawrhaq heughaq aqsur ghaq nga?”
\v 11 Khoerngae, tsawrhaq armaf mafma deuq aerkhof naeq-eu, “Teughaq-aq, Gaqliqlaer mirkhanq, Naqzaqlaer-anr jawr-eu Miqyaer gharduq ngaeqdan-eu Yeqsur mae.”
\s1 Uqduq Tanqnymr Nymrma Lavshawr-euq
\r Mk 11:15-18; Lk 19:45-48; Yh 2:13-22
\p
\v 12 Khoernar-aq, Yeqsur, uqduq tanqnymr nymrma-euq lafkhoer urler-euq naeq-aer, uqduq tanqnymr nymrma-euq lafkhoer myawq anqluf-awr zeurluf-eu tsawrhaq dawqtawv luf-anr taedov-awr, pyur dawqpar-eu tsawrhaq deuq-euq hawqje hawr-eu, khaqkhoeq anq-eu tsawrhaq deuq-euq nuirbov-anr ngawqdzae-euq mae.
\p
\v 13 Khoerngae, Yeqsur, aqyawf maf-anr aernaeq-eu,
\p \qt “ ‘Ngaq-euq nymr-anr guiqlanq shar-eu nymr laer yakur taef-a’ \qt*
\rq (Isy 56:7)\rq*
\nb laer boftaq-euq khawf, nawmaf, nymr heunymr-anr smrkhoeq tanrjoe-euq jawrduq bi pyeuflar taq-euq nga.”
\p
\v 14 Myavbaef baef-eu tsawrhaq hawr-eu kuircawv cawv-eu tsawrhaq, uqduq tanqnymr nymrma-euq lafkhoer Yeqsur jawr-eu gar lar-awr, Yeqsur, aqyawf maf-anr lavtaq naeq-euq mae.
\v 15 Pirma aqyuif deuq hawr-eu zanr maeq-eu deuq, Yeqsur nae mr-euq zanqler paq-aer ghae-eu jeq-anr ya’mawr-awr, zaqdeuq khawf uqduq tanqnymr nymrma-euq lafkhoer jawr-awr, “Daqbir-euq Zaqyo-anr hosa’na” laer gurluf-eu gar parya mawr-euq mirnae, nuima paer duidui-eu mae.
\v 16 Aqyawfmaf, Yeqsur-anr narhaq-eu, “Zaq heudeuq aqjeq laer gurluf-eu nawq-anr gaqlar mir-a lor?” Yeqsur aerkhof naeq-eu, “Gaqlar mir-a-eq.
\p \qt ‘Zaqnanq deuq hawr-eu aqcoer dawrzaq deuq-euq khaqmae-anr nae, \qt*
\p \qt Byan duidui-eu jaceuq-eu dawq, nawr bi dovlar-eu mae’ \qt*
\rq (Jc 8:2)\rq*
\nb laer boftaq-euq gar nawmaf maq guihaw-aq laq?”
\p
\v 17 Khoernar-aq, aqyawf, aqyawf maf-anr nae ghawq-awr meuq-anr nae dov-ir-euq nar-aq, Beqtaqnir pu-anr yaf-ir-euq mae.
\s1 Siqguq Arbawr-anr Yaqkhaer Yaq-euq
\r Mk 11:12-14,20-24
\p
\v 18 Uqshawq paw meuq-anr ghoflerluf ngae, Yeqsur, hawq maeflar-euq mae.
\v 19 Garma gardzer siqguq arbawr tiq bawr daef-eu gar mawr-awr haw-ir ngae, arsiq maqsiq-aer arpaf taef-aer maer-eu gar ya’mawr-euq mae. Khoerngae, Yeqsur, arbawr khoerbawr-anr, “Iqnan nae nar-aq, nawr arsiq tiqjawr-iq taqpar siqle” laer aernaeq ngae, arbawr khoerbawr tiqpov taef-aer bawrgur gur-ir-euq mae.
\p
\v 20 Zaqlanr deuq ya’mawr ngae, zanq duidui ler-awr aer-eu, “Aqjeq mirnae siqguq arbawr aqyawf ngaejawr nae bawrgur gur-ir-euq nga?”
\p
\v 21 Khoerngae, Yeqsur, aqyawf maf-anr heulof-aer aerkhof naeq-euq mae: “Ngar, nawmaf-anr aqdirma-aer aernaeq nyar, nawmaf jan-awr, nuima povpov lavlav-aer maqghae nar-aq, ngaq nae siqguq arbawr heubawr-anr janrnaeq-euq lof-aer, nawmaf khawf janrnya-eu uqtaf, ‘Nawq-euq jawrduq-anr nae dov-ir-awr, iqmalavshav-anr gapuf-ir-awq’ laer gawqjawq heujawq-anr aernaeq ngae, khoerlof-aer pyeuflar taef-a.
\v 22 Nawmaf guiqlanqshar ngae, jan-eu nuima anr nar-aq, kharshar-eu dawqtawvluf za taef-a.”
\s1 Yeqsur-euq Aryaq-euq Garkawv Narhaq-eu
\r Mk 11:27-33; Lk 20:1-8
\p
\v 23 Yeqsur, uqduq tanqnymr nymrma-euq lafkhoer urler-awr maeqnaeq tsovnaeqluf ngae, pirma aqyuif deuq hawr-eu mirkhanqzaq-euq khoertav aqyuif aqtsu geufluf-eu deuq, aqyawf jawr-eu gar lar-awr narhaq-eu, “Nawr aryaq aqgeugar nae za-awr heudeuq mrluf-eu le? Aqsur ghaq nae nawq-anr aryaq bifnaeq laf-euq la?”
\p
\v 24 Khoerngae, Yeqsur, aqyawf maf-anr heulof-aer aerkhof naeq-euq mae, “Ngar khawf nawmaf-anr tiq dawq narhaq la, nawmaf, ngaq-anr aerkhof naeqlaf nar-aq, ngar khawf aryaq aqgeugar nae za-awr heudeuq mrluf-eu le laer nawmaf-anr aernaeq ma.
\v 25 Yorhaq-euq bartirsaq mrnaeq-eu jeq aqgeugar nae oe-euq la? Mq-euq khoertav nae oe-euq la lor? Maqngeur nar-aq, tsawrhaq-anr nae lar-euq la laq?” Khoerngae, aqyawf maf-euq yawkaq jasawx-eu lafkhoer aer-eu, “Aqduimaf, ‘Mq-euq khoertav nae oe-euq mae’ laer aernar-aq, aqyawf, ‘Tox-aer mar-iq, nawmaf, aqyawf-anr aqjeq mirnae maqjan-eu le’ laer aerlar taef-a.
\p
\v 26 Aerkhawf, aqduimaf, ‘Tsawrhaq nae bimr-euq mae’ laer aernar-aq khawf, tsawrhaq armaf mafma deuq-anr guv mir-a nawq. Aqjeq mirnae aernar-aq, tsawrhaq dawqtawvluf, Yorhaq-aq, Miqyaer gharduq ngaeqdan-eu tsawrhaq mae laer sawxtaq-euq mae.”
\p
\v 27 Khoermirnae, aqyawfmaf, Yeqsur-anr aerkhof naeq-eu, “Nga’maf maqsiq.” Yeqsur aer-eu, “Tox-aer mar-iq, ngar khawf aryaq aqgeugar nae za-awr heudeuq mrluf-eu le laer nawmaf-anr maq aernaeq.”
\s1 Zaqyo Nyiq Ghaq-euq Garkawv
\p
\v 28 Yeqsur heulof-aer par aernaeq-euq mae, “Garkawv heukawv nawmaf aqjox-aer sharnoeq-eu nya? Tsawrhaq tiq ghaq, zaqyo nyiq ghaq jawr-eu mae. Aqyawf, zaqyo aqyuif ghaq jawr-eu gar ir-awr aer-eu, ‘Zaqyo-or! Iqnan aqgaf yarkmr-anr gar mr-ir de-eq.’
\p
\v 29 Khoerngae, zaqyo aqyuif ghaq aer-eu, ‘Ngar maqir.’ Aerkhawf, aqyawf noeqpov lar-awr ir-euq mae.
\p
\v 30 Khoernar-aq, aqyawf, zaqyo aqnyir ghaq jawr-eu gar khawf ir-awr, khoerlof-aer aernaeq-euq mae. Aqyawf aer-eu, ‘Euq, da-or! Ngar ir ma.’ Aerkhawf, aqyawf maqir-aq.
\p
\v 31 Zaqyo khoer nyiq ghaq-anr nae, aqda-euq nuima tsaqni mr-eu aqgeu ghaq nya?” Aqyawfmaf aerkhof-eu, “Aqyuif ghaq mir-a.” Khoerngae, Yeqsur, aqyawf maf-anr heulof-aer aernaeq-euq mae, “Ngar, nawmaf-anr aqdirma-aer aernaeq nyar, jeq taf-eu tsawrhaq hawr-eu mawrdo anq-eu tsawrhaq deuq-aq, nawmaf-euq jeqhu nae Miqyaer uvlanr-eu jeq-euq lafkhoer urler luf-eu mae.
\v 32 Aqjeq mirnae aernar-aq, Yorhaq, nawmaf jawr-eu gar tsaq-awr dawr-eu garma-euq lafkhoer oe-euq khawf, nawmaf, aqyawf-anr maqjan-a. Aerkhawf, jeq taf-eu tsawrhaq hawr-eu mawrdo anq-eu deuq-aq, aqyawf-anr jan-euq mae. Nawmaf khoerdeuq jan-eu gar ya’mawr-euq khawf, iqbax maq noeqpov maq noeqpar-aer aqyawf-anr maqjan-a.”
\s1 Aqgaf Yarkmr Mrpav Pav-eu Deuq
\r Mk 12:1-12; Lk 20:9-19
\p
\v 33 “Yawjeq majeq dawq yawqdawq yawq-anr narhaq sher-eq. Yarsanr aqda tiq ghaq, aqgaf yarkmr tiq kmr mr-awr, yarkmr yawmuiq-aer mrjawq-awr, yarkmr-euq lafkhoer aqgaf dzaruir nawqdovduq janr-awr nae, yarkmr-anr lof-eu nymrgor tiq nymr khawf tsov-euq mae. Khoernar-aq, aqgaf yarkmr-anr mr-eu deuq-anr ngaqnaeq yaf-awr, yawqkhanq yawqmir yawq-anr ghawqmyanrni jawr-ir-euq mae.
\v 34 Aqgaf arsiq pyav-eu aryamq tsaqlar ngae, aqyawf-euq kuirlaf zaqkhav tiqdeuq-anr aqgaf yarkmr-anr mr-eu deuq jawr-eu gar bile-awr, aqgaf arsiq bi pilaq ler-euq mae.
\p
\v 35 Aqgaf yarkmr-anr mr-eu deuq kuirlaf zaqkhav khoerdeuq-anr nyaef-awr, tiq ghaq-anr diq-awr, tiq ghaq-anr saef-awr, tiq ghaq-anr-aq, khaqlo nae biq-euq mae.
\v 36 Yawbae pov myavmaqtser yarsanr khoerghaq, kuirlaf zaqkhav deuq-anr parbi le-euq mae. Aqgaf yarkmr-anr mr-eu deuq yawbae pov lof-aer aqyawf maf-anr khawf janrnaeq-euq mae.
\v 37 Arsaq saqlar ngae, ‘Aqyawfmaf, ngaqli-anr yawzeubaw taef-a’ laer aer-awr, aqyawf-euq zaqyo-anr aqyawfmaf jawr-eu gar bile-euq mae.
\p
\v 38 Aqgaf yarkmr-anr mr-eu deuq, zaqyo khoerghaq-anr ya’mawr ngae, aqyawf maf-euq yawkaq aer-eu, ‘Heughaq-aq, jeqbir of-eu ghaq ngar-a. Dzawq, aqduimaf, aqyawf-anr saef-awr, aqyawf-euq jeqbir yurgeuf kar-eur.’
\v 39 Khoernar-aq, aqyawfmaf, aqyawf-anr nyaef-awr, aqgaf yarkmr-euq lafnyir daeqdov ghae-awr saef-euq mae.
\p
\v 40 “Aqgaf yar-euq yawsanr ghaq ghoflar ngae, aqgaf yarkmr-anr mr-eu khoerdeuq-anr aqjox-aer janrnaeq-eu jeq nya?”
\p
\v 41 Aqyawfmaf, Yeqsur-anr aerkhof-eu, “Aqyawf, tsawrcawv khoerdeuq-anr yawkhav-aer janrnaeq taef-a. Khoernar-aq, aqyawf, aryamq tsaq ngae, aqgaf arsiq pyavnaeq-eu aqgaf yarkmr-anr mr-eu tsawrhaq yawqdeuq yawq-anr par ngaqnaeq taef-a.”
\v 42 Yeqsur, aqyawf maf-anr heulof-aer aernaeq-euq mae, “Yaerbof-euq lafkhoer heulof-aer boftaq-euq gar nawmaf maq guihaw-aq lor?
\p \qt ‘Nymr tsov-eu deuq nae bafdzae taq-euq khaqlo khoersiq, \qt*
\p \qt Lafcoer-euq lozif pyeuflar-euq mae. \qt*
\p \qt Sanqpaq Miqyaer nae heulof-aer janr-euq mae. \qt*
\p \qt Heu-aq, aqdui-euq myavnuiv-euq gharduq arnavni zanqler paq-aer ghae-eu nga.’\qt*
\rq (Jc 118:22-23)\rq*
\p
\v 43 “Khoermirnae, ngar, nawmaf-anr aernaeq nyar, Miqyaer uvlanr-eu jeq nawmaf-euq lafkhoer nae yurdov-awr, Miqyaer uvlanr-eu jeq-euq arsiq siqle-eu tsawrjeuq tsawrca-anr bifnaeq taef-a.
\v 44 Khaqlo khoersiq-euq khoertav gadav-euq yawqghaq navluf khaef-ir khoev-ir taef-a. Khaqlo khoersiq nae kharbi gadav-euq tsawrhaq-aq, ya’meur yaloer-ir taef-a.”
\p
\v 45 Pirma aqyuif deuq hawr-eu Paqliqsaer deuq, Yeqsur nae aer-euq yawjeq majeq dawq-anr yagaq ngae, aqyawf, aqyawf maf-euq garkawv ngaeqluf-eu nga laer siqnya-euq mae.
\v 46 Aqyawfmaf, aqyawf-anr nyaefmawf-eu khawf, tsawrhaq armaf mafma-anr guv-eu mae. Aqjeq mirnae aernar-aq, tsawrhaq armaf mafma khoerdeuq, Yeqsur-aq, Miqyaer gharduq ngaeqdan-eu tsawrhaq mae laer sawxtaq-euq mae.
\c 22
\s1 Oermr Bar-eu Garkawv
\r (Lk 14:15-24)
\p
\v 1 Khoerngae, Yeqsur, aqyawf maf-anr aerkhof naeq-eu lafkhoer yawjeq majeq dawq heu ja’naeq-euq mae:
\v 2 “Mqtav mirkhanq-aq, sanqpaq tiq ghaq, aqyawf-euq zaqyo-euq gharduq oermr bar-eu yawbui laeqhmq-eu gar dur-eu mae.
\v 3 Aqyawf-euq kuirlaf zaqkhav deuq-anr khaerghae-awr, kurtaq-euq tsawrhaq-anr bi kurlaq-ir-euq mae. Aerkhawf, aqyawfmaf maq larmawf-eu mirnae maqlar-aq.
\p
\v 4 Sanqpaq khoerghaq, kuirlaf zaqkhav nuideuq-anr par khaerghae-awr, ‘Nawmaf, kurtaq-euq khoerdeuq-anr daqyan kur-ir-awq laer aernaeq-euq, “Dzaqbyawr lavdawv ghaq-euq ma. Mawrner hawr-eu jeqzaq yawtsur deuq saef-awr, yawqjeq navluf yawmuiq paq-aer laeqhmqdan taq-euq ma. Oermr bar-eu gar lar-awq.” ’
\v 5 Aerkhawf, kurtaq-euq tsawrhaq khoerdeuq maq taqhuiq-aer yawqha-euq garma-anr yawqha ir-euq mae. Tiq ghaq-aq, aqyawf-euq yarngae ir-awr, tiq ghaq-aq, jeqgaf gaf-ir-euq mae.
\v 6 Nuideuq-aq, kuirlaf zaqkhav khoerdeuq-anr nyaef-awr, yaeqbawq-aer janrnaeq-awr, aqyawf maf-anr saef-euq mae.
\v 7 Sanqpaq khoerghaq garkawv khoer-anr yagaq ngae, nuima paer duidui lar-awr, guirzaq deuq-anr khaerghae-awr nae, kuirlaf zaqkhav deuq-anr saef-euq tsawrhaq khoerdeuq-anr bisaef-ir-euq mae. Aqyawf maf-euq meuq-anr khawf bi keuqdzae-euq mae.
\p
\v 8 Khoernar-aq, sanqpaq khoerghaq, aqyawf-euq kuirlaf zaqkhav-anr heulof-aer aernaeq-euq mae, ‘Oermr bar-eu yawbui yawmuiq-aer laeqhmq taq-euq ma. Aerkhawf, kurtaq-euq tsawrhaq deuq maqgeux nga.
\v 9 Khoermirnae, nawmaf dov-ir-awr, garjawq-anr kharpuq khar mawrle-euq tsawrhaq-anr, oermr bar-eu gar lar-awq laer kurlaq-ir-awq.’
\v 10 Khoerngae, kuirlaf zaqkhav khoerdeuq garjawq doeni ir-awr, kharpuq khar mawrle-euq tsawrhaq-anr, tsawrmuiq tsawrdoer maqtserni kuruiq laf-awr, oermr barduq-anr daqyan jawqbyan taq-euq mae.
\p
\v 11 “Aerkhawf, Sanqpaq khoerghaq urlar-awr, daqyan deuq-anr hawle ngae, oermr bar-eu gar lar ngae yadm-eu maeqtsoeq maq dmluf-eu tiq ghaq-anr ya’mawr-awr,
\v 12 aqyawf-anr narhaq-eu, ‘Cawq-or! Oermr bar-eu gar lar ngae yadm-eu maeqtsoeq maqdmni, nawr heugar aqjox-aer lar-euq le?’ Khoerngae, tsawrhaq khoerghaq tiqdawq-iq maq aerkhof nya-aq.
\p
\v 13 Khoerngae, sanqpaq khoerghaq, kuirlaf zaqkhav khoerdeuq-anr aernaeq-eu, ‘Aqyawf-anr kuircuf lafcuf cuf-awr, lafnyir paw zanrtsuini ghae-eu gar bafdzae ghae-awq. Aqyawf khoergar jawr-awr, ngoerngoer-aer seuq yateuf taef-a.’
\p
\v 14 “Aqjeq mirnae aernar-aq, bikur-euq tsawrhaq yawmyaq khawf, tserdov-euq tsawrhaq-aq, yawcuiv mae.”
\s1 Gaersaq-anr Jeq Dovnaeq-eu Garkawv
\r Mk 12:13-17; Lk 20:19-26
\p
\v 15 Khoerngae, Paqliqsaer deuq dov-ir-awr, aqjox-aer ghae-awr nae Yeqsur, dawq-euq lanrju-anr bi pafler-eu paq nga laer bawqdzaq-ir-euq mae.
\v 16 Khoernar-aq, aqyawf maf-euq zaqlanr hawr-eu Heqlor-euq armur-anr ur-eu tsawrhaq deuq-anr, Yeqsur jawr-eu gar khaerghae-awr heulof-aer bi narhaq-euq mae, “Saqlaq-or! Nawr-aq, tsaq-awr dawr-eu tiq ghaq pyeuf-awr, yawtsaq yawdawr dawr-aer Miqyaer-euq garma maeq-eu mae. Aqcawq noeqdoer lar-eu gar khanq maqlanr-aer, myavpyawq huiqnyir khawf maqtser-a laer nga’maf siqnya ma.
\v 17 Khoermirnae, nawr, nga’maf-anr aernaeq laf-awq, sanqpaq Gaersaq-anr jeq dovnaeq-eu teu, Morseq-euq zanr-anr tsaq mae laq? Nawr aqjox-aer noeq-eu nya?”
\p
\v 18 Yeqsur, aqyawfmaf yawcawv jeq anr-eu gar siqnya-awr heulof-aer aer-eu mae, “Yawmuiq janrgeuf-eu tsawrhaq deuq-or! Aqjeq mirnae ngaq-anr tsermr haw-eu le?
\v 19 Ngaq-anr jeq dov-eu pyur marbyav tiq byav bihaw naeqlaf sher-eq.” Khoerngae, aqyawfmaf, aqyawf-anr pyur marbyav tiq byav bifnaeq-euq mae.
\v 20 Khoerngae, Yeqsur, aqyawf maf-anr narhaq-eu, “Heu aqsur ghaq-euq arbar hawr-eu aqsur ghaq-euq tsawrmyanr nga?”
\p
\v 21 Aqyawfmaf aer-eu, “Sanqpaq Gaersaq-euq nga.” Yeqsur aer-eu, “Tox-aer mar-iq, sanqpaq Gaersaq-euq myawq-aq, sanqpaq Gaersaq-anr bif-awr, Miqyaer-euq myawq-aq, Miqyaer-anr bif-awq.”
\p
\v 22 Aqyawfmaf dawq khoerdawq-anr yagaq ngae, zanq duidui ler-awr, Yeqsur-anr ghawq-awr aqyawf jawr-eu gar nae dov-ir-euq mae.
\s1 Ghofdaef Lar-eu Garkawv
\r Mk 12:18-27; Lk 20:27-40
\p
\v 23 Khoerngae nan, tsawrhaq ghofdaef lar-eu maqbaw-a laer aer-eu Saqduqgaer tiqdeuq, Yeqsur jawr-eu gar lar-awr heulof-aer narhaq-eu mae:
\p
\v 24 “Saqlaq-or! Morseq aertaq-euq, \qt ‘Tsawrhaq tiq ghaq, zaq maq jawrle-euq minav-aer shir-euq nar-aq, ardov ghaq-euq tsuif maqya danq-ir ni, aqnyir ghaq, aqyawf-euq miqzaq-anr yasheuq-eu mae.’ \qt*
\rq (Dm 25:5)\rq*
\p
\v 25 “Dzeurlaf ngae, nga’maf-euq ghanrcae shif maernmr jawr-eu mae. Aqyuif yuifsaq ghaq miqzaq sheuq-awr, zaq maq jawrle-euq minav-aer shir-awr, aqyawf-euq miqzaq, aqyawf-euq aqnyir naeq-aer bi danqdzaq yaf-euq mae.
\v 26 Aqghanr ghaq khawf, smr ghaq tiqghaq khawf, shif ghaq tiqghaq-anr keuvni, zaqmiq aqbur khoerghaq-anr sheuq-awr, zaq maq jawrle-euq minav-aer shir-euq mae.
\v 27 Arsaq saqlar ngae, zaqmiq aqbur khoerghaq khawf shir-euq mae.
\v 28 Tox-aer mar-iq, ghofdaeflar ngae nan, khoer shif maernmr-euq lafkhoer nae, zaqmiq aqbur khoerghaq, aqgeu ghaq-euq miqzaq yageuf-eu la? Aqjeq mirnae aernar-aq, shif maernmrluf aqyawf-anr sheuq-euq mae.”
\p
\v 29 Yeqsur heulof-aer aerkhof naeq-euq mae, “Nawmaf-aq, Yaerbof-anr khawf, Miqyaer-euq baoq-anr khawf maq siqnya-eu mirnae yawlaeq mae.
\v 30 Ghofdaeflar ngae nan, sheuqdanq dzaq-awr, smrmir ir-eu maqbaw-aer, mq-euq khoertav jawr-eu Miqyaer-euq mqtav ghaqkhaer lof-aer pyeuflar taef-a.
\v 31 Shir-euq tsawrhaq ghofdaef lar-eu garkawv-anr tafler-awr nae, Miqyaer, nawmaf-anr aertaq-euq dawq-anr maq guihaw-aq lor?
\p
\v 32 \qt ‘Ngar-aq, Aqbyaqhaq-euq Miqyaer, Irtsav-euq Miqyaer hawr-eu Yaqkov-euq Miqyaer ma’ \qt*
\rq (Di 3:6,15)\rq*
\nb laer aqyawf aertaq-euq mae. Miqyaer-aq, shir-euq tsawrhaq-euq Miqyaer maqngeur-a. Daefluf-eu tsawrhaq-euq Miqyaer mae.”
\p
\v 33 Tsawrhaq armaf mafma deuq, Yeqsur maeq-awr tsov-eu gar yagaq ngae zanq duidui ler-euq mae.
\s1 Zanrdawq Khofdawq Huiqdzaeq-eu Dawq
\r Mk 12:28-34; Lk 10:25-28
\p
\v 34 Saqduqgaer deuq dawq maq ngaeqkhof nya’ni, Yeqsur nae janrnaeq-euq garkawv Paqliqsaer deuq yagaq ngae, aqyawfmaf uiqlar-euq mae.
\v 35 Aqyawf maf-euq lafkhoer zanrdawq siqzaq tiq ghaq, Yeqsur-anr tsermr haw-eu laer narhaq-eu,
\v 36 “Saqlaq-or! Zanrdawq-euq lafkhoer nae huiqdzaeq dzaeq-eu zanrdawq khofdawq aqgeu dawq la?”
\p
\v 37 Yeqsur, aqyawf-anr heulof-aer aerkhof naeq-euq mae,
\p \qt “ ‘Nawq-euq nuima dawqtawvluf, saflar dawqtawvluf, nuinoeq nuidur dawqtawvluf, nawq-euq Sanqpaq Miqyaer-anr gaq-awq.’ \qt*
\rq (Dm 6:5)\rq*
\p
\v 38 Dawq heudawq-aq, huiqdzaeq dzaeq-eu zanrdawq khofdawq yawbae dawq mae.
\v 39 Nyiq dawq tiqdawq khawf heudawq-anr dur-eu mae,
\p \qt ‘Yawqha-euq mawrdo-anr gaq-eu lof-aer, yawqha-euq dawqpae jawr-eu tsawrhaq-anr gaq-awq.’ \qt*
\rq (Lb 19:18)\rq*
\p
\v 40 Zanrdawq khofdawq heu nyiq dawq-aq, zanrdawq dawqtawvluf hawr-eu Miqyaer gharduq ngaeqdan-eu tsawrhaq deuq-euq dawq dawqtawv luf-euq dawqpaeq duqpur mae.”
\s1 Kali, Aqsur Ghaq-euq Zaqyo La
\r Mk 12:35-37; Lk 20:41-44
\p
\v 41 Paqliqsaer deuq uiqler-awr jawr ngae, Yeqsur, aqyawf maf-anr narhaq-eu,
\v 42 “Nawmaf, Kali-euq garkawv, aqjox-aer noeq-eu nya? Aqyawf aqsur ghaq-euq Zaqyo la?” Khoerngae, aqyawfmaf aer-eu, “Daqbir-euq Zaqyo mae.”
\p
\v 43 Yeqsur, aqyawf maf-anr heulof-aer aerkhof naeq-euq mae, “Tox-aer mar-iq, aqjeq mirnae muiq-eu Saflar, Daqbir-anr sheuqghae ngae, Kali-anr ‘Sanqpaq’ laer kur-awr heulof-aer aer-eu la?
\p
\v 44 \qt ‘Sanqpaq Miqyaer, ngaq-euq Sanqpaq-anr aernaeq-euq,\qt*
\p \qt “Ngar, nawq-anr muir-eu deuq, nawq-euq aqkuir cawqtaqduq maqbi pyeuflar-euq khoerkeuvni, \qt*
\p \qt Ngaq-euq armar paw nuir-awq.” ’ \qt*
\rq (Jc 110:1)\rq*
\p
\v 45 Daqbir, aqyawf-anr ‘Sanqpaq’ laer kur-eu ngeur nar-aq, aqyawf aqjox-aer Daqbir-euq Zaqyo par pyeufnya-eu la?”
\p
\v 46 Khoerngae, tsawrhaq tiqghaq-iq dawq tiqdawq-iq maq aerkhofnaeq nya-aq. Khoerngae nan-anr nae nar-aq, tsawrhaq tiqghaq-iq, aqyawf-anr dawq tiqdawq-iq maqpar narhaq peuq-eu mae.
\c 23
\s1 Paqliqsaer Hawr-eu Zanr Maeq-eu Deuq-anr Daeq-eu
\r Mk 12:38-40; Lk 11:37-52; 20:45-47
\p
\v 1 Khoerngae, Yeqsur, tsawrhaq armaf mafma deuq hawr-eu aqyawf-euq zaqlanr deuq-anr heulof-aer aernaeq-euq mae:
\v 2 “Zanr maeq-eu deuq hawr-eu Paqliqsaer deuq-aq, Morseq-euq nuirduq-anr nuirluf-eu mae.
\v 3 Khoermirnae, aqyawfmaf, nawmaf-anr kharkhaer-eu jeq yawmuiq-aer mrcaw-awq. Aerkhawf, aqyawfmaf mr-eu lof-aer taqmr. Aqjeq mirnae aernar-aq, aqyawfmaf ngaeqnya-eu gar nae maq mrnya-a.
\v 4 Aqyawfmaf maq bafcoer-eu khavbaev yawkan kafdzanq-awr, aqcawq-euq bafpu-anr bafdav naeq-eu mae. Aerkhawf, yawqha-aq, cawba-eu laer lafnoer tiq noer taef-aer khawf maq toeqciv-a.
\p
\v 5 Aqyawfmaf kharmr kharshar-eu jeq aqcawq bimawr-eu laer taef-aer mr-eu mae. Aqyawf maf-euq narkhawr hawr-eu lafdu-anr paftawf-eu, ♦Yaerbof-euq shaqkhov pawqbaev khoerdeuq ghawqloeni gufhuiq taq-awr, paerkhanq paerdanq-anr dawqsheur ghawqmanrni guftsof taq-euq mae.
\v 6 Yawbuibui ngae, khawrmaer paw nuirmawf-awr, zanrdawq khawqnymr-euq lafkhoer khanqsaer jav-eu nuirduq-anr nuirmawf-eu mae.
\v 7 Laev-euq lafkhoer, aqcawq, aqyawf maf-anr yawzeu baw-eu lafkhoer dawqcawq bi puqmawf-awr, aqcawq nae aqyawf maf-anr ‘Saqlaq-or! Saqlaq-or’ laer bikur mawf-eu mae.
\p
\v 8 Aerkhawf, aqcawq nae nawmaf-anr ‘Saqlaq’ laer taqbi kur. Aqjeq mirnae aernar-aq, nawmaf-euq saqlaq tiq ghaq taef-aer jawr-awr, nawmaf dawqtawvluf aqyuif aqnyir taef mae.
\v 9 Mirtsaq-euq khoertav jawr-eu tsawrhaq-anr khawf, aqda laer nawmaf taqkur. Aqjeq mirnae aernar-aq, nawmaf-euq Aqda-aq, tiq ghaq jawr-eu taef mae. Aqyawf-aq, mq-euq khoertav jawr-eu khoerghaq mae.
\v 10 Nawmaf-anr dawqmaeq dawqtsov tsov-eu ghaq laer taqbi kur. Aqjeq mirnae aernar-aq, nawmaf-anr dawqmaeq dawqtsov tsov-eu-aq, tiq ghaq jawr-eu taef mae. Aqyawf-aq, Kali mae.
\v 11 Nawmaf-euq lafkhoer huiqdzaeq dzaeq-eu ghaq-aq, nawmaf-euq kuirlaf zaqkhav yageuf taef-a.
\v 12 Yawqhar yawqha taqhuiq-eu aqsur ghaq maqkaq, taqnyir-eu gar yadaq-awr, yawqhar yawqha taqnyir-eu aqsur ghaq maqkaq, taqhuiq taqmanr-eu jeq za taef-a.
\s1 Ghawqshar Shaq-aer Ya Ghaesaef Taef-a
\r (Mk 12:40; Lk 11:39-52; 20:47)
\p
\v 13 “Yawmuiq janrgeuf-eu zanr maeq-eu deuq hawr-eu Paqliqsaer deuq-or! Nawmaf ghawqshar shaq-aer ya ghaesaef taef-a. Aqjeq mirnae aernar-aq, aqcawq-euq maeqshi nawmaf, mqtav mirkhanq-euq larghov piqtaeq-eu mae. Yawqha maq urler-eu uqtaf, urler-eu laer ghae-eu tsawrhaq-anr khawf nawmaf, aqyawf maf-anr maqbi urler-a.
\v 14 Yawmuiq janrgeuf-eu zanr maeq-eu deuq hawr-eu Paqliqsaer deuq-or! Nawmaf ghawqshar shaq-aer ya ghaesaef taef-a. Aqjeq mirnae aernar-aq, nawmaf, miqcoeq miqma-euq nymr-anr khaeqdzaq khavdzaq-eu mae. Dirdaq-aer guiqlanq ghawqmyanrni shar-eu mae. Khoermirnae, aqcawq navmaqtser darnaeq-eu gar yadaq taef-a.
\p
\v 15 “Yawmuiq janrgeuf-eu zanr maeq-eu deuq hawr-eu Paqliqsaer deuq-or! Nawmaf ghawqshar shaq-aer ya ghaesaef taef-a. Aqjeq mirnae aernar-aq, nawmaf, mirtsaq-euq khoertav hawr-eu ircuf-euq khoertav doeni can-awr, tsawrhaq tiq ghaq, nawmaf-euq zanr tawqlarni laejae-awr, tawqlar-euq nar-aq, aqyawf-anr nawmaf navmaqtser nyiq bymr shiqbuir lanma-euq zaq bi pyeuflar-eu mae.
\p
\v 16 “Aqcawq-anr garma sheuqmaeq-eu myavbaef deuq-or! Nawmaf heulof-aer aer-eu tsawrhaq-aq, ghawqshar shaq-aer ya ghaesaef taef-a. ‘Tsawrhaq tiqghaqnav uqduq tanqnymr nymrma-anr ghoe-awr kamq-euq nar-aq, aqyawf nae kamqtaq-euq lof-aer maqmr khawf tiqjeq-iq maqngeur-ar. Aerkhawf, uqduq tanqnymr nymrma-euq\f + \fr 23:16 \fk Uqduq tanqnymr nymrma \ft Heugar-aq, uqduq tanqnymr nymrma-euq lafkhoer jav-eu shawr duidui-eu lawv-anr aermawf-eu mae.\f* lafkhoer jav-eu shuir-anr ghoe-awr kamq-euq nar-aq, aqyawf nae kamqtaq-euq lof-aer ya’mr-eu mae.’
\v 17 Myavbaef baef-eu aqdzawq argan deuq-or! Aqgeu jeq huiqdzaeq-eu la? Shuir huiqdzaeq-eu la lor? Maqngeur nar-aq, shuir-anr bimuiq bi shawrlar-eu uqduq tanqnymr nymrma huiqdzaeq-eu la laq?
\v 18 Nawmaf paraer-eu, ‘Tsawrhaq tiqghaqnav lawrduq-anr ghoe-awr kamq-euq nar-aq, aqyawf nae kamqtaq-euq lof-aer maqmr khawf tiqjeq-iq maqngeur-ar. Aerkhawf, lawrduq-euq khoertav lawrnaeq-euq jeq-anr ghoe-awr kamq-euq nar-aq, aqyawf nae kamqtaq-euq lof-aer ya’mr-eu mae.’
\v 19 Myavbaef baef-eu aqdzawq argan deuq-or! Aqgeu jeq huiqdzaeq-eu la? Lawrnaeq-eu jeq huiqdzaeq-eu la lor? Maqngeur nar-aq, lawrnaeq-eu jeq-anr bimuiq bi shawrlar-eu lawrduq huiqdzaeq-eu la laq?
\v 20 Khoermirnae, tsawrhaq tiqghaqnav, lawrduq-anr ghoe-awr kamq-euq nar-aq, aqyawf-aq, lawrduq-anr khawf, lawrduq-euq khoertav kharlawr-euq dawqtawv luf-anr khawf ghoe-awr kamq-eu mae.
\v 21 Tsawrhaq tiqghaqnav, uqduq tanqnymr nymrma-anr ghoe-awr kamq-euq nar-aq, aqyawf-aq, uqduq tanqnymr nymrma-anr hawr-eu uqduq tanqnymr nymrma-euq lafkhoer jawr-eu ghaq-anr ghoe-awr kamq-eu mae.
\v 22 Tsawrhaq tiqghaqnav, mq-anr ghoe-awr kamq-euq nar-aq, Miqyaer-euq nuirmanq-anr khawf, khoergar nuir-eu ghaq-anr khawf ghoe-awr kamq-eu mae.
\p
\v 23 “Yawmuiq janrgeuf-eu zanr maeq-eu deuq hawr-eu Paqliqsaer deuq-or! Nawmaf ghawqshar shaq-aer ya ghaesaef taef-a. Aqjeq mirnae aernar-aq, nawmaf-aq, arjirpafdaw, jaqgulumyanq hawr-eu yasawr, heudeuq tserbymr tiqbymr damq-eu mae. Aerkhawf, zanrdawq-euq lafkhoer nae huiqdzaeq-eu jeq pyeuf-eu, dawr-awr tsaq-eu jeq, ghawqshaq gaq-eu jeq hawr-eu jan-eu jeq, heudeuq-anr nawmaf maqmr-a. Nawmaf heudeuq mr paq-aer ghae-eu uqtaf, nuideuq-anr khawf byaerdzae paq-aer maqghae-a.
\v 24 Garma maeq-eu myavbaef deuq-or! Nawmaf, cargawq-anr dzerdzae-awr, lawtaw-anr-aq, myeufanr-eu mae.
\p
\v 25 “Yawmuiq janrgeuf-eu zanr maeq-eu deuq hawr-eu Paqliqsaer deuq-or! Nawmaf ghawqshar shaq-aer ya ghaesaef taef-a. Aqjeq mirnae aernar-aq, nawmaf, khmqmaq hawr-eu saerbyaer-euq lafnyir paw yawmuiq-aer jovshawr-eu mae. Aerkhawf, lafkhoer paw-aq, maerjuir juir-eu jeq hawr-eu yawqha-euq nuinoeq nuilov geuf-eu jeq tiqbyanni anr-eu mae.
\v 26 Myavbaef baef-eu Paqliqsaer deuq-or! Khmqmaq hawr-eu saerbyaer-euq lafnyir paw khawf shawrlarni, lafkhoer paw jeqhu jovshawr-awq.
\p
\v 27 “Yawmuiq janrgeuf-eu zanr maeq-eu deuq hawr-eu Paqliqsaer deuq-or! Nawmaf ghawqshar shaq-aer ya ghaesaef taef-a. Aqjeq mirnae aernar-aq, nawmaf-aq, laefpyur taq-euq lmqbymr-anr dur-eu mae. Lafnyir paw hawmuiq-eu khawf, lafkhoer paw-aq, shir-euq tsawrhaq-euq shaqyoeq shaqlaf hawr-eu jawflafni ghae-eu yawqjeq navluf tiqbyanni anr-eu mae.
\v 28 Nawmaf khawf, khoerlof-aer dur-eu mae. Lafnyir paw, aqcawq-euq maeqshi tsaq-awr dawr-eu tsawrhaq lof-aer dur-eu gar nae, lafkhoer paw-aq, yawmuiq janrgeuf mawf-eu jeq hawr-eu zanrdawq-anr leur-eu jeq tiqbyanni anr-eu mae.
\s1 Aqyawfmaf Khaeq-awr Khav-eu Gar Yadaq Taef-a
\p
\v 29 “Yawmuiq janrgeuf-eu zanr maeq-eu deuq hawr-eu paqliqsaer deuq-or! Nawmaf ghawqshar shaq-aer ya ghaesaef taef-a. Aqjeq mirnae aernar-aq, nawmaf, Miqyaer gharduq ngaeqdan-eu tsawrhaq deuq-euq lmqbymr-anr gawqmuiq-awr, tsaq-awr dawr-eu tsawrhaq deuq-euq lmqbymr hawmuiqni lavsav-eu mae.
\v 30 ‘Nga’maf-aq, aqpoeq deuq-euq zir-anr yajawr-euq lawnmr-aq, aqyawfmaf naeq-aer gmler-awr Miqyaer gharduq ngaeqdan-eu tsawrhaq deuq-anr maqsaef’ laer nawmaf aer-eu mae.
\p
\v 31 “Nawmaf khoerlof-aer aer-eu-aq, nawmaf, Miqyaer gharduq ngaeqdan-eu tsawrhaq-anr saef-euq tsawrhaq deuq-euq zaqdeuq ma laer yawqha-anr muir-eu sarkir kamq-eu gar dur-eu mae.
\v 32 Nawmaf-euq aqpoeq deuq nae mrbanq yaf-euq jeq-anr nawmaf mrsaq mrli li-awq.
\p
\v 33 Arlawr-euq baqmaf-or! Dof khav-eu arlawr-euq zaqdeuq-or! Yarkhaqdar ngae nan, nawmaf shiqbuir lanma yarkhaq dar-eu jeq-anr nae aqjox-aer dzeur-ir nya-eu?
\v 34 Khoermirnae, Miqyaer gharduq ngaeqdan-eu tsawrhaq deuq, siqzaq ganryo deuq hawr-eu zanr maeq-eu deuq-anr, ngar, nawmaf jawr-eu gar bi’oe ma. Nawmaf tiqpavnav deuq-anr saef-awr, lafyaq-euq khoertav taftaeq taef-a. Tiqpavnav deuq-anr zanrdawq khawqnymr-euq lafkhoer juif-awr, tiqmeuq sair tiqmeuq doeni, nawmaf ir-awr, aqyawf maf-anr khaeqnaeq khavnaeq taef-a.
\v 35 Khoermirnae, tsaq-awr dawr-eu Aqbeqlav-euq shiq-anr nae, muiqdui shawr duidui-eu lawvkaq hawr-eu lawrduq-euq yawkaq-anr, nawmaf nae saef-euq Beqleqgir-euq zaqyo Zeqkaqlir-euq shiq-anr keuvni, mirtsaq-euq khoertav khar yoerle-euq tsaq-awr dawr-eu tsawrhaq-euq shiq dawqtawvluf, nawmaf-euq khoertav keuvle taef-a.
\v 36 Ngar, nawmaf-anr aqdirma-aer aernaeq nyar, heudeuq dawqtawvluf heuzir-euq khoertav keuvle taef-a.
\s1 Yeqlursaqlaeq-euq Gharduq Noeqshaq-eu
\r Lk 13:34-35
\p
\v 37 “Yeqlursaqlaeq-or! Or, Yeqlursaqlaeq, nawr, Miqyaer gharduq ngaeqdan-eu tsawrhaq deuq-anr saef-awr, nawr jawr-eu gar bi’oe-euq deuq-anr khawf khaqlo nae biqsaef-eu mae. Yaciv ya’ma, yazaq deuq-anr danrkhawv khawvuiq-eu lof-aer, ngar, nawq-euq zaqdeuq-anr armyav pov khawvuiq mawf-eu khawf, nawmaf maqbi khawvuiq naeqlaf-eu beu.
\v 38 Hawtaq de-eq, nawmaf-euq nymr-aq, yabi byaerdzae-awr, nymrtsoeq tsoeq-ir taef-a.
\v 39 Ngar, nawmaf-anr aernaeq nyar,
\p \qt ‘Sanqpaq Miqyaer-euq tsawrmyanr-euq uqmov oeluf-eu ghaq-aq, guiqlanqhui luf-ur!’\qt*
\rq (Jc 118:26)\rq*
\nb laer nawmaf maqaer-eu khoerkeuvni, aqkar nar-aq, nawmaf, ngaq-anr maqpar ya’mawr-ar.”
\c 24
\s1 Uqduq Tanqnymr Nymrma Yapyav-ir-eu
\r Mk 13:1-2; Lk 21:5-6
\p
\v 1 Yeqsur, uqduq tanqnymr nymrma-anr nae dovle-awr canluf ngae, aqyawf-euq zaqlanr deuq lar-awr, uqduq tanqnymr nymrma tsovmuiq taq-euq gar aqyawf-anr toeqmaeq-euq mae.
\v 2 Yeqsur, aqyawf maf-anr aernaeq-eu, “Nawmaf heudeuq dawqtawv luf-anr mawrluf-eu ngar-a. Ngar, nawmaf-anr aqdirma-aer aernaeq nyar, khaqlo tiqsiq-euq khoertav tiqsiq jav-eu heudeuq dawqtawvluf, tiq siq taef-aer khawf maqbi dzaeqlarni yabi daepyav dzaejir taef-a.”
\s1 Arsaq Saq-eu Aryamq Paelar-euq
\r Mk 13:3-14; Lk 21:7-19
\p
\v 3 Yeqsur, Saqloq gawqjawq-anr nuirluf ngae, zaqlanr deuq taef-aer ciqcurni aqyawf jawr-eu gar lar-awr Yeqsur-anr narhaq-eu, “Heudeuq aqmyan pyeuflar-eu la? Nawr zafka le-eu hawr-eu mirtsaq heu arsaqsaq ngae pyeuflar-eu deuq, bisiq bimawr-eu jeq aqjeq jav-eu la laer nga’maf-anr ja’maeq naeqlaf-awq.”
\p
\v 4 Khoerngae, Yeqsur, aqyawf maf-anr heulof-aer aerkhof naeq-euq mae: “Nawmaf, aqcawq nae maqbi sheuqbanq ghaeni yanr-awq.
\v 5 Aqjeq mirnae aernar-aq, tsawrhaq ghawqmya’ni, ngaq-euq tsawrmyanr-euq lafkhoer oe-awr, ‘Ngar-aq, Kali ma’ laer aeraer-aer, tsawrhaq ghawqmya ni-anr sheuqbanqghae taef-a.
\v 6 Guirdeuv deuvluf-eu gar hawr-eu guirdeuv deuv-eu laer ghaeluf-eu gar nawmaf yagaq taef-a. Aerkhawf, taq tsawqguv-ir. Aqjeq mirnae aernar-aq, khoerdeuq dawqtawvluf maq pyeuflar-aer maq ghaenya-a. Aerkhawf, arsaq saq-eu maqngeur-a siq.
\v 7 Tsawrjeuq tiqjeuq tirjeuq, mirkhanq tiqkhanq tirkhanq deuvcaecae taef-a. Ghawqmya gar maef-awr shuf-eu jeq, zawr ghae-eu nargawr hawr-eu mirluv luvlar taef-a.
\v 8 Heudeuq dawqtawvluf shaqdui zanq duidui-eu ardanq bae-eu taef-a siq.
\p
\v 9 “Khoerngae, aqyawfmaf, nawmaf-anr khaeq-awr khav-eu jeq-euq lafkhoer a’naeq-awr nawmaf-anr saef taef-a. Ngaq-euq tsawrmyanr baqda’nae, mirkhanq-euq tsawrjeuq dawqtawvluf nawmaf-anr byae taef-a.
\v 10 Khoerngae, tsawrhaq ghawqmya’ni, ngaq-anr sanqtif tif-awr byaerdzae taef-a. Aqyawfmaf tiqghaq tirghaq anqdzaq-awr, tiqghaq tirghaq byae taef-a.
\v 11 Khoeruqtaf, Miqyaer gharduq ngaeqdan-eu jaqmyawf deuq ghawqmya’ni dovle-awr, tsawrhaq ghawqmya ni-anr sheuqbanqghae taef-a.
\v 12 Zanrdawq-anr leur-eu jeq myaqlar-eu mirnae, tsawrhaq ghawqmya ghaq-euq gaq-eu jeq, ngaeq-aer nar-aq ngaeq-aer cof-ir byov-ir taef-a.
\v 13 Aerkhawf, arsaqsaq ngae keuvni zif-eu tsawrhaq-aq, yabuq-ir taef-a.
\v 14 Miqyaer uvlanr-eu guiqlanqdawq heu, mirtsaq tanqkhawr doeni dawqmaeq ya’maeq-ir-awr, mirkhanq-euq tsawrjeuq dawqtawv luf-anr sarkir ya kamqnaeq-ir taef-a. Khoernar-aq, arsaq saq-eu aryamq keuvle taef-a.
\s1 Shaqdui Zanq Duidui-eu Jeq
\r Mk 13:14-23; Lk 21:20-24
\p
\v 15 “Miqyaer gharduq ngaeqdan-eu Daqyeqlar nae aertaq-euq lof-aer, nawmaf, ‘Ardzaeq-aer jawf-awr lavcawvbyov jirnya-eu jeq’ yawshawr jawrduq-anr katur taq-euq gar ya’mawr ngae,” (Yaerbof heu-anr gui-eu tsawrhaq ghovshaw luf-ur).
\p
\v 16 “Yurdav mirkhanq-anr jawr-eu tsawrhaq deuq, danrtav caevdav ler-awq.
\v 17 Nymrmq-anr dav-eu tsawrhaq zafkale ngae, irkanr-euq lafkhoer myawq taq yurlaqler.
\v 18 Daeyar-anr jawr-eu tsawrhaq ghofler-awr yawqha-euq maeqtsoeq taq yurlaqler.
\v 19 Khoerngae yamq-anr aqnyir piluf-eu deuq hawr-eu aqcoer dawr-eu zaqnanq-euq aqma deuq, ghawqshar shaq-aer ya ghaesaef taef-a.
\v 20 Nawmaf yacaev-eu arnan aryamq khoer, tsanqgav yamq hawr-eu landaw jawrnan-anr maqya tsaqlarni guiqlanq shar-awq.
\v 21 Aqjeq mirnae aernar-aq, mirtsaq bae ngae nan-anr nae iqnan keuvni maq pyeuflar haw-euq uqtaf, aqkar khawf maq pyeuflar-eu shaqdui zanq duidui-eu jeq khoerngae keuvle taef-a.
\v 22 Arnan aryamq khoer maq lavnymr nar-aq, tsawrhaq tiqghaq-iq maqbuq-ir nya-ar. Aerkhawf, tserdov taq-euq tsawrhaq deuq-euq gharduq sharnoeq-awr, arnan aryamq khoer lavnymr taef-a.
\p
\v 23 “Khoerngae, tsawrhaq tiqghaqnav, nawmaf-anr, ‘Hawlar-awq, Kali heugar jawr nga.’ ‘Kali khoergar jawr mae’ laer aernaeq laf-eu khawf, nawmaf taqjan.
\v 24 Aqjeq mirnae aernar-aq, Kali jaqmyawf deuq hawr-eu Miqyaer gharduq ngaeqdan-eu jaqmyawf deuq dovle-awr, ghaenya nar-aq, Miqyaer nae tserdov taq-euq tsawrhaq deuq-anr sheuqbanq ghaeni, huiq duidui-eu bisiq bimawr-eu jeq hawr-eu zanq duidui ler paq-aer ghae-eu jeq, aqyawfmaf janrmaeq taef-a.
\v 25 Hawsher-eq, maq pyeuflar-euq minav-aer ngar, nawmaf-anr aernaeq-eu ma.
\p
\v 26 Aqyawfmaf, nawmaf-anr, ‘Haw-ir-awq, Kali bawrtsanq-anr jawr mae’ laer aerlar-eu khawf, nawmaf taqhaw-ir. ‘Hawlar-awq, Kali, nymr-euq lafkhoer jav-eu kuvlawv-euq lafkhoer jawr mae’ laer aerlar-eu khawf, nawmaf taqjan.
\v 27 Aqjeq mirnae aernar-aq, nanrma dovkhaeq paw mqmyawf myawf-eu, nanrma gakhaeq paw byakeuv-ir-eu lof-aer, Tsawrhaq-euq Zaqyo zafkale ngae khawf khoerlof-aer dur taef-a.
\v 28 Shirtaq-euq mawrdo aqgar ga nar-aq, jeqshir khaqdzer khawf khoergar uiqler taef-a.
\s1 Tsawrhaq-euq Zaqyo Zafka Le-eu
\r Mk 13:24-27; Lk 21:25-28
\p
\v 29 \qt “Shaq-awr zanq-eu aryamq khoer dzeur-euq naeq-aer, nanrma zanrtsuini pyeuf-ir-awr, bala khawf yawshaef maqpar bya-aer, aqguir deuq mq-anr nae gaka le-awr, mqtav-euq baoq dawqtawvluf nyaenyae-aer ghaelar taef-a.\qt*
\rq (Isy 13:10; 34:4)\rq*
\p
\v 30 Khoerngae, Tsawrhaq-euq Zaqyo-euq bisiq bimawr-eu jeq mq-anr ya’mawr taef-a. Mirtsaq-euq khoertav-euq tsawrjeuq tsawrca dawqtawvluf tsawrngoerngoer taef-a. Tsawrhaq-euq Zaqyo, baoq hawr-eu huiq duidui-eu yawshaef khanqsaer-euq lafkhoer, mq-euq khoertav-euq mqdmr-anr dziq-awr nae zafka le-eu gar aqyawfmaf ya’mawr taef-a.
\v 31 Khoerngae, darhae yawkhav-aer baw-awr, aqyawf, mqtav ghaqkhaer deuq-anr khaerghae-awr nae, mirma oeqcoer oeqbawq-anr luf, mq heudzer-anr nae khoerdzer-anr dovni, aqyawf nae tserdov taq-euq tsawrhaq deuq-anr bi kuruiqlaf taef-a.
\s1 Siqguq Arbawr-anr Haw-awr Yamqlaw Tof-awq
\r Mk 13:28-31; Lk 21:29-33
\p
\v 32 “Nawmaf, siqguq arbawr-anr haw-awr dzawgeuf-awq. Arbawr khoer, lafmyav-anr bawnmq nmqlar-awr, pafcoev coevlar-euq nar-aq, jawrla yamq dovle shaw-iq ngar-a laer nawmaf siqnya-eu mae.
\v 33 Khoerlof-aer durni, garkawv heudeuq dawqtawvluf pyeuflar luf-eu gar nawmaf ya’mawr ngae, aryamq khoeryamq paele luf-awr, ghovkhaeq-anr oekeuv-euq ngar-a laer siqnya-awq.
\v 34 Ngar, nawmaf-anr aqdirma-aer aernaeq nyar, khoerdeuq dawqtawvluf heuzir maqjir-euq minav-aer maq pyeuflar-aer maqdzeur-ir nya-ar.
\v 35 Mqmir byov-ir taef-a. Aerkhawf, ngaq-euq dawq tiqjawr-iq maqbyov-ir-ar.
\s1 Tiqghaq-iq Arnan Aryamq Maq Siqnya-a
\r Mk 13:32-37; Lk 17:26-30,34-36
\p
\v 36 “Tiqghaq-iq arnan hawr-eu aryamq khoer-anr maq siqnya-a. Mq-euq khoertav jawr-eu mqtav ghaqkhaer deuq khawf maq siqnya-a. NgaqDa taef-aer siqnya-eu mae.
\v 37 Noraq-euq arnan-anr aqjox-aer pyeufyaf-euq ngeur nar-aq, Tsawrhaq-euq Zaqyo zafkale ngae khawf, khoerlof-aer pyeuflar taef-a.
\v 38 Noraq, lawq lawqma-euq lafkhoer urler ngae nan keuvni, ircuf maq danqpymq le-euq siq khoer, tsawrhaqzaq dzaqluf dawrluf-eu uqtaf, miqzaq sheuq, smrmir irluf-eu mae.
\v 39 Maqnoeq maqdur-aer jawr ngae, ircuf danqlar-awr, aqyawfmaf dawqtawv luf-anr gheupuf saefjir-euq mae. Tsawrhaq-euq Zaqyo zafkale ngae khawf, khoerlof-aer dur taef-a.
\v 40 Khoerngae, tsawrhaq nyiq ghaq, daeyar-anr jawrluf-eu gar, tiq ghaq-anr sheuqghae-awr, tiq ghaq-anr bi jawryaf taef-a.
\v 41 Zaqmiq aqbur nyiq ghaq caermeu laeqlaeq-aer jawrluf-eu gar, tiq ghaq-anr sheuqghae-awr, tiq ghaq-anr bi jawryaf taef-a.
\p
\v 42 “Nawmaf-euq Sanqpaq Miqyaer aqgeu ngae nan oekeuv-eu la laer nawmaf maq siqnya-eu mirnae, yawbeur beur-aer jawr-awq.
\v 43 Aerkhawf, nawmaf heu-anr siqnya-awq. Nymrsanr ghaq, smrkhoeq khoeqlar-eu aryamq-anr siqnya lawnmr-aq, smrkhoeq khoerghaq, aqyawf-euq irkanr maqbi urlar-aer aqyawf-euq nymr maqbi daepyavni lofpir taef-a.
\v 44 Khoermirnae, nawmaf khawf yawmuiq-aer laeqhmqdan taq-awq. Aqjeq mirnae aernar-aq, nawmaf maqnoeq maqdur-aer jawr ngae, Tsawrhaq-euq Zaqyo zafkale taef-a.
\s1 Sarjax Zif-eu Hawr-eu Maqzif-eu Kuirlaf Zaqkhav
\r Lk 12:41-48
\p
\v 45 “Sarjax zif-awr tsawrganr anr-eu kuirlaf zaqkhav aqgeu ghaq la? Yawsanr ghaq nae nymrkhanq-euq zaqdeuq-anr aryamq tsaq ngae, bidzaq bidawr-awr bi hawlanr-eu gharduq, khaertaq-euq kuirlaf zaqkhav khoerghaq mae.
\v 46 Aqyawf-euq yawsanr ghaq ghofle ngae, khoerlof-aer mrluf-eu kuirlaf zaqkhav ghaq-anr ya’mawr nar-aq, kuirlaf zaqkhav khoerghaq guiqlanqhuiq taef-a.
\v 47 Ngar, nawmaf-anr aqdirma-aer aernaeq nyar, nymrsanr ghaq, kuirlaf zaqkhav khoerghaq-anr myawqganq dawqtawv luf-anr hawlanr-eu ghaq bigeuf taef-a.
\v 48 Aerkhawf, kuirlaf zaqkhav yawdoer nar-aq, ‘Ngaq-euq yawsanr ghaq yawkawr-aer maq ghofle-ar’ laer, nuima-euq lafkhoer noeqnoeq-aer,
\v 49 danqbae-awr, kuirlaf zaqkhav nuideuq-anr diq-eu uqtaf, jirbaq dawryaef-eu tsawrhaq naeq-aer dzaqluf dawrluf nar-aq,
\v 50 kuirlaf zaqkhav khoerghaq, yawsanr ghaq-anr maqlofni jawr ngae nan, maq noeqkeuv-euq aryamq-euq lafkhoer, aqyawf-euq yawsanr ghaq ghofkeuvle taef-a.
\v 51 Khoernar-aq, aqyawf-anr nyiq tsaev coertsaev-awr, yawmuiq janrgeuf-eu tsawrhaq-anr lof-aer shaqbymr bi’of taef-a. Aqyawf khoergar jawr-awr noeqshaq duidui-eu lafkhoer ngoerngoer-aer seuq yateuf taef-a.
\c 25
\s1 Miqdaf Dafshawr Tser Ghaq
\p
\v 1 “Khoermirnae, mqtav mirkhanq-aq heulof-aer dur taef-a. Yawqha-euq tsirkhmq ciq-awr, yoshuif-anr halaq ler-eu miqdaf dafshawr tser ghaq-anr dur taef-a.
\v 2 Aqyawf maf-aq, yawlaf ngaq ghaq hawr-eu yawganr ngaq ghaq mae.
\v 3 Yawlaf deuq-aq, tsirkhmq ciqghae-euq khawf, tsir maq ciqghae-aq.
\v 4 Aerkhawf, yawganr deuq-aq, tsirkhmq ciq-awr, tsir danq-eu martsaf khawf ciqghae-euq mae.
\v 5 Yoshuif oemya-euq mirnae, aqyawfmaf dawqtawvluf yufyoer ngeurlar-awr yufkhav-euq mae.
\p
\v 6 “Saerghanr caelar ngae, aqcawq gur-eu, ‘Yoshuif oekeuv-euq ngar-a, nawmaf, aqyawf-anr halaq lar-awq!’
\p
\v 7 Khoerngae, miqdaf dafshawr khoerdeuq dawqtawvluf turlar-awr, yawqha-euq tsirkhmq yawqha lavnyaev-euq mae.
\v 8 Khoerngae, yawlaf deuq, yawganr deuq-anr shar-eu, ‘Nga’maf-euq tsirkhmq miv-ir shaw-iq-eu mirnae, nga’maf-anr tsir uicuiv bifnaeq laf-awq.’
\p
\v 9 Khoerngae, yawganr deuq aerkhof naeq-eu, ‘Nga’maf-euq gharduq maqngeur nar-aq, nawmaf-euq gharduq maq lofler-eu paq. Nawmaf tsir anq-eu tsawrhaq jawr-eu gar ir-awr yawqha-euq gharduq zeurlaq-ir-awq.’
\p
\v 10 Aqyawfmaf zeur-ir luf ngae, yoshuif oekeuv-euq mae. Laeqhmqdan taq-euq khoerdeuq-aq, aqyawf naeq-aer oermr bar-eu yawbui-anr urler-euq mae. Khoernar-aq, larghov piqtaeq-euq mae.
\p
\v 11 “Khoerngae, miqdaf dafshawr khoerdeuq ghofkeuv lar-awr, ‘Sanqpaq-or! Sanqpaq-or! Nga’maf-anr larghov pannaeqlaf sher-eq’ laer gur-eu mae.
\p
\v 12 Aerkhawf, aqyawf aerkhof naeq-eu, ‘Ngar, nawmaf-anr aqdirma-aer aernaeq nyar, ngar, nawmaf-anr maq siqnya nya.’
\p
\v 13 “Nawmaf, Tsawrhaq-euq Zaqyo zafka le-eu arnan aryamq khoer-anr maq siqnya-eu mirnae, yawbeur beur-aer jawr-awq.
\s1 Tsawrhaq Smr Ghaq-anr Jeqgaf Bigaf-euq
\r Lk 19:11-27
\p
\v 14 “Mqtav mirkhanq-aq heulof-aer dur-eu mae. Tsawrhaq tiq ghaq garmanr kaq-eu gar dov-ir-eu laer ghae ngae, aqyawf-euq kuirlaf zaqkhav deuq-anr kur-awr, aqyawf-euq myawqganq deuq aqyawf maf-anr biftaq yaf-euq mae.
\v 15 Aqyawf, aqyawfmaf mrnya-eu gar haw-awr, tiq ghaq-anr-aq, pyur 5,000 byav, tiq ghaq-anr-aq 2,000 byav, tiq ghaq-anr-aq 1,000 byav laer bifnaeq yaf-awr, tiqpov taef-aer garmanr kaq-eu gar ir-euq mae.
\v 16 Pyur 5,000 byav za-euq khoerghaq, dov-ir-awr jeqgaf gaf-ir-awr 5,000 byav gafjeuq-euq mae.
\v 17 Khoerlof-aer durni, pyur 2,000 byav za-euq khoerghaq khawf 2,000 byav gafjeuq-euq mae.
\v 18 Aerkhawf, pyur 1,000 byav za-euq ghaq-aq, aqyawf-euq yawsanr ghaq nae bifnaeq-euq pyur khoer yur-awr, mirtsaq-anr duqpanqzaf taq-euq mae.
\p
\v 19 “Ghawqmyanrni dzeur-ir-euq nar-aq, kuirlaf zaqkhav khoerdeuq-euq yawsanr ghaq ghoflar-awr, aqyawfmaf naeq-aer pyur nanqmyaq sawx-euq mae.
\v 20 Pyur 5,000 byav za-euq khoerghaq, jirjeuq 5,000 byav khawf yurlaf-awr aer-eu, ‘Sanqpaq-or! Nawr, ngaq-anr pyur 5,000 byav biftaq yaf-euq mae. Hawsher-eq, ngar 5,000 byav gafjeuq-euq ma.’
\p
\v 21 Yawsanr ghaq, aqyawf-anr aernaeq-eu, ‘Yawmuiq ngar-a, muiq-awr sarjax zif-eu kuirlaf zaqkhav-or! Nawr yawnyir yawcuiv jeq-anr sarjax zif-eu mirnae, ngar, nawq-anr ghawqmya jeq-anr hawlanr-eu ghaq bigeuf ma. Nawq-euq yawsanr-euq laqkhaq caer-eu jeq-euq lafkhoer urlar-awq.’
\p
\v 22 Pyur 2,000 byav za-euq khoerghaq khawf lar-awr aer-eu, ‘Sanqpaq-or! Nawr, ngaq-anr pyur 2,000 byav biftaq yaf-euq mae. Hawsher-eq, ngar 2,000 byav gafjeuq-euq ma.’
\p
\v 23 Yawsanr ghaq, aqyawf-anr aernaeq-eu, ‘Yawmuiq ngar-a, muiq-awr sarjax zif-eu kuirlaf zaqkhav-or! Nawr yawnyir yawcuiv jeq-anr sarjax zif-eu mirnae, ngar, nawq-anr ghawqmya jeq-anr hawlanr-eu ghaq bigeuf ma. Nawq-euq yawsanr-euq laqkhaq caer-eu jeq-euq lafkhoer urlar-awq.’
\p
\v 24 “Pyur 1,000 byav za-euq khoerghaq khawf lar-awr heulof-aer aer-eu mae, ‘Sanqpaq-or! Nawr-aq, nuima yawghanr mae laer ngar siqnya ma. Nawr, nawq nae maqka-euq gar yaeqdzaq-awr, nawq nae maqsaeq-euq gar tawvuiq-eu mae.
\v 25 Ngar guv-eu mirnae, nawq-euq pyur, mirtsaq-anr duqpanqzaf taq-awr bijav-euq ma. Haeq, heu-aq, nawq-euq pyur khoer mae.’
\p
\v 26 “Khoerngae, Yawsanr ghaq, aqyawf-anr heulof-aer aerkhof naeq-euq mae, ‘Zawr cawv-awr yawdoer doer-eu kuirlaf zaqkhav-or! Ngaq nae maqka-euq gar, ngar yaeqdzaq-awr, ngaq nae maqsaeq-euq gar, ngar tawvuiq-eu mae laer, nawr siqnya-eu jeq mar-iq,
\v 27 ngaq-euq pyur teu yur-awr, pyur parnaeq-eu deuq jawr-eu gar yurtaq-ir lawnmr-aq ghaq-eu ngar-a. Khoerlof-aer janr-euq lawnmr-aq, ngar ghoflar ngae, ngaq-euq pyur jeqma hawr-eu jirjeuq khawf zakhof taef-a.
\p
\v 28 Aqyawf-euq pyur teu yurkhof-awr, 10,000 byav jav-eu ghaq-anr bifnaeq-awq.
\v 29 Aqjeq mirnae aernar-aq, kharjav-eu tsawrhaq-anr par biflanq naeq-awr, aqyawfmaf javkuflar taef-a. Maqjav-eu tsawrhaq-anr-aq, aqyawf kharjav-eu jeq khawf yabi yurdovjir taef-a.
\v 30 Gardanr maqtsoeq-eu kuirlaf zaqkhav teughaq-anr lafnyir paw zanrtsuini ghae-eu gar gheudzae-ir-awq. Aqyawf khoergar jawr-awr, noeqshaq duidui-eu lafkhoer ngoerngoer-aer seuq yateuf taef-a.’
\s1 Yawr Hawr-eu Cifmyaef
\p
\v 31 “Tsawrhaq-euq Zaqyo, aqyawf-euq yawshaef khanqsaer-euq lafkhoer, shawr-eu mqtav ghaqkhaer dawqtawvluf naeq-aer zafkale ngae, aqyawf, aqyawf-euq yawshaef khanqsaer jav-eu nuirmanq-anr nuir taef-a.
\v 32 Mirkhanq-euq tsawrjeuq dawqtawvluf, aqyawf-euq maeqshi uiqlar taef-a. Yawr bo-eu ghaq, cifmyaef-euq lafkhoer nae yawrdeuq-anr tserpav dov-eu lof-aer, aqyawf, tsawrhaq khoerdeuq-anr tserpav taef-a.
\v 33 Yawrdeuq-anr-aq, aqyawf-euq armar paw bijawr taef-a. Aerkhawf, cifmyaef deuq-anr-aq, arcar paw bijawr taef-a.
\p
\v 34 Khoernar-aq, Sanqpaq, armar paw jawr-eu deuq-anr heulof-aer aernaeq taef-a: ‘NgaqDa-euq guiqlanq za-euq tsawrhaq deuq-or! Lar-awq. Mqbae mirbae bae ngae nae, nawmaf-anr of-eu jeqbir pyeuf-eu mirkhanq-anr jawrlar-awq.
\v 35 Aqjeq mirnae aernar-aq, ngar hawq maef ngae, nawmaf, ngaq-anr bidzaq naeqlaf-awr, ngar ircuf maef ngae, nawmaf, ngaq-anr bidawr naeqlaf-euq uqtaf, ngar maqsiq maqsux-eu tsawrhaq pyeuf ngae, nawmaf, ngaq-anr hageuf naeqlaf-euq mae.
\v 36 Ngar nermyawvni jawr ngae, nawmaf, ngaq-anr bidm naeqlaf-awr, ngar nar ngae, nawmaf, ngaq-anr bosav naeqlaf-euq uqtaf, ngar kuv-anr urluf ngae, nawmaf, ngaq-anr hawle-euq mae.’
\p
\v 37 “Khoerngae, tsaq-awr dawr-eu tsawrhaq deuq heulof-aer aerkhofnaeq taef-a: ‘Sanqpaq-or! Nawr hawq maef ngae, nga’maf mawr-awr, nawq-anr aqmyan bidzaq-euq la? Nawr ircuf maef ngae, nawq-anr aqmyan bidawr-euq la?
\v 38 Nawr maqsiq maqsux-eu tsawrhaq pyeuf-awr shaq-eu gar mawr-awr, nawq-anr aqmyan ha-euq la? Nawr nermyawvni jawr ngae, nawq-anr aqmyan bidm-euq la?
\v 39 Nawr nar ngae maqaer, kuv-anr ur ngae maqaer, nga’maf mawr-awr aqmyan hawle-euq la?’
\p
\v 40 Khoerngae, Sanqpaq khoerghaq, aqyawf maf-anr aerkhof naeq-eu, ‘Ngar, nawmaf-anr aqdirma-aer aernaeq nyar, nawmaf nae ngaq-euq aqyuif aqnyir heudeuq-euq lafkhoer nae nyirdzaeq dzaeq-eu tiq ghaq-anr janrnaeq-euq khoer-aq, ngaq-anr janrnaeq laf-euq mae.’
\p
\v 41 “Khoernar-aq, Sanqpaq, arcar paw jawr-eu deuq-anr heulof-aer aernaeq taef-a: ‘Yaqkhaer yaq-eu gar yadaq-eu tsawrhaq deuq-or! Ngar jawr-eu gar nae dov-ir-awr, naef sanqpaq hawr-eu aqyawf-euq ghaqkhaer deuq-euq gharduq laeqhmq taq-euq jawrduq, miv-ir-eu maqbaw-eu miqdzaq-euq lafkhoer ur-ir-awq.
\v 42 Aqjeq mirnae aernar-aq, ngar hawq maef ngae, nawmaf, ngaq-anr maqbi dzaq naeqlaf-aer, ngar ircuf maef ngae, nawmaf, ngaq-anr maqbi dawr naeqlaf-aq.
\v 43 Ngar maqsiq maqsux-eu tsawrhaq pyeuf-awr shaq ngae, nawmaf, ngaq-anr maq hageuf-aer, ngar nermyawvni jawr ngae, nawmaf, ngaq-anr maqbi dm naeqlaf-aq. Ngar nar ngae maqaer, kuv-anr ur ngae maqaer, nawmaf maq hawle naeqlaf-aq.’
\p
\v 44 “Khoerngae, aqyawfmaf, aqyawf-anr heulof-aer aerkhofnaeq taef-a, ‘Sanqpaq-or! Nawr hawq maef-eu, ircuf maef-eu, maqsiq maqsux-eu tsawrhaq pyeuf-awr shaq-eu, nermyawvni jawr-eu, nar-eu, kuv-anr ur-eu gar nga’maf ya’mawr-awr, nawq-anr maq cawba naeqni byaer-euq aqmyan jav-eu la?’
\p
\v 45 Khoerngae, sanqpaq, aqyawf maf-anr heulof-aer aerkhofnaeq taef-a, ‘Ngar, nawmaf-anr aqdirma-aer aernaeq nyar, tsawrhaq heudeuq-euq lafkhoer nae nyirdzaeq dzaeq-eu aqgeu ghaq-anr maqkaq, nawmaf maq janrnaeq-euq khoer-aq, ngaq-anr maq janrnaeq-euq gar dur-eu mae.’
\p
\v 46 Aqyawf maf-aq, mqmaq maqbyav yarzir darnaeq-eu lafkhoer ya’ur-ir-awr, tsaq-awr dawr-eu tsawrhaq deuq-aq, mqmaq maqbyav yarzir daef-eu lafkhoer ya urler taef-a.”
\c 26
\s1 Yeqsur-anr Saef-eu Laer Jawq-eu
\r Mk 14:1-2; Lk 22:1-2; Yh 11:45-53
\p
\v 1 Khoerngae, heulof-aer pyeuflar-euq mae. Yeqsur garkawv khoerdeuq dawqtawvluf maeqnaeqghaq ngae, aqyawf-euq zaqlanr deuq-anr heulof-aer aernaeq-euq mae,
\v 2 “Nyiq nan dzeur-euq nar-aq, Baqsaqkaq yawbui bui-eu aryamq keuvlar mae laer nawmaf siqnya-eu mae. Khoerngae, Tsawrhaq-euq Zaqyo-aq, aqcawq-euq aqlaf-euq lafkhoer ya’anr-ir-awr, lafyaq-euq khoertav yabi taftaeq taef-a.”
\p
\v 3 Khoerngae, pirma aqyuif deuq, zanr maeq-eu deuq hawr-eu mirkhanq-euq aqyuif aqtsu deuq, Gaqyaqpar laer kur-eu ♦pirma yawhuiq ghaq-euq nymr-anr uiqler-euq mae.
\v 4 Aqyawfmaf aqjox-aer ghae-awr nae jaqmyawf maershuir-euq lafkhoer, Yeqsur-anr nyaef-awr yasaefni bawqdzaq-euq mae.
\v 5 Aerkhawf, aqyawfmaf aer-eu, “Yawbui builuf ngae, aqyawf-anr taqnyaef law siq. Khoerlof-aer janr nar-aq, mirkhanqzaq luiqgha lar-eu gar yayanr nga.”
\s1 Yeqsur-anr Tsir Yawsaw Shaevdav-euq
\r Mk 14:3-9; Yh 12:1-8
\p
\v 6 Yeqsur, Beqtaqnir pu-anr jawr-eu coiqdoi narhaw-euq Sirmoq-euq nymr-anr jawrluf ngae,
\v 7 zaqmiq aqbur tiq ghaq arpoeq zawr khav-eu tsir yawsaw danq-eu lopyur martsaf tiq tsaf ciq-awr lar-euq mae. Yeqsur hawqjawq jawqluf ngae, aqyawf-euq uqduq-anr shaevdav naeq-euq mae.
\p
\v 8 Aqyawf-euq zaqlanr deuq hawmawr ngae, nuima paerpaer-aer heulof-aer aer-eu mae, “Aqjeq mirnae tox-aer lavcawv-eu le?
\v 9 Tsir yawsaw teu, pyur ghawqmya’ni anqza nya-awr, shaqzaq zanqzaq-anr bifnaeq nya-eu beu.”
\p
\v 10 Yeqsur, aqyawf maf-euq nuinoeq-anr siqnya-awr heulof-aer aernaeq-euq mae: “Aqjeq mirnae zaqmiq aqbur heughaq-anr lavbanq-eu le? Aqyawf, ngaq-euq gharduq gar yawmuiq jeq mrnaeqlaf luf-euq mae.
\v 11 Aqjeq mirnae aernar-aq, shaqzaq zanqzaq-aq, nawmaf naeq-aer aqmyanluf jawr taef-a. Aerkhawf, ngar, nawmaf naeq-aer aqmyanluf jawr-eu maqngeur.
\v 12 Aqyawf, ngaq-euq mawrdo-anr tsir yawsaw shaevdav naeqlaf-euq heu-aq, ngaq-anr bafpanq-eu gharduq laeqhmq-eu mae.
\v 13 Ngar, nawmaf-anr aqdirma-aer aernaeq nyar, mirtsaq tanqkhawr doeni guiqlanqdawq heu, khar maeqkeuv-ir gar, zaqmiq aqbur heughaq nae mr-euq garkawv heu khawf maeqnaeq-awr, aqcawq, aqyawf-anr noeqkeuv taef-a.”
\s1 Yurdav, Yeqsur-anr Anqdzaq-euq
\r Mk 14:10-11; Lk 22:3-6
\p
\v 14 Khoerngae, ghaqkhaer 12 ghaq-euq lafkhoer keuq-eu Yurdav Irsaqgaqliqoq laer kur-eu ghaq, pirma aqyuif deuq jawr-eu gar le-awr narhaq-eu,
\v 15 “Ngar, aqyawf-euq mawrdo, nawmaf-euq aqlaf-euq lafkhoer a’naeq nar-aq, nawmaf, ngaq-anr pyur armyavni bifcoer-eu le?” Khoerngae, aqyawfmaf, aqyawf-anr pyur 30 byav bif-euq mae.
\v 16 Khoerngae nae nar-aq, Yurdav, aqyawf maf-euq aqlaf-anr Yeqsur a’naeq-eu aqmyan yaeflar-eu nga laer jawqluf-eu mae.
\s1 Baqsaqkaq Dzaqbyawr Dzaqtaf-euq
\r Mk 14:12-21; Lk 22:7-23; Yh 13:21-30
\p
\v 17 Daeqtseq maqdawv-euq kaqmur dzaq-eu yawbui bui-eu ardanqbae ngae nan, zaqlanr deuq, Yeqsur jawr-eu gar lar-awr narhaq-eu, “Baqsaqkaq dzaqbyawr dzaqnya’ni, nawr, nga’maf-anr nawq-euq gharduq aqgeugar bi laeqhmq-ir mawf-eu nya?”
\v 18 Yeqsur aerkhof naeq-eu, “Nawmaf, meuq-anr jawr-eu tsawrhaq tiq ghaq jawr-eu gar ir-awr, aqyawf-anr heulof-aer aernaeq-awq, ‘Saqlaq aer-eu, “Ngaq-euq aryamq keuvlar-euq mirnae, ngar, nawq-euq nymr-anr ngaq-euq zaqlanr deuq naeq-aer Baqsaqkaq yawbui yabui nga.” ’ ”
\v 19 Khoerngae, Yeqsur nae aqyawf maf-anr khaer-euq lof-aer zaqlanr deuq Baqsaqkaq dzaqbyawr lavdawv-ir-euq mae.
\v 20 Uqcif cifle ngae, Yeqsur, ghaqkhaer 12 ghaq naeq-aer hawqjawq jawqluf-eu mae.
\v 21 Aqyawfmaf dzaqluf ngae Yeqsur aer-eu, “Ngar, nawmaf-anr aqdirma-aer aernaeq nyar, nawmaf-euq lafkhoer-euq tiq ghaq, ngaq-anr anqdzaq taef-a.”
\v 22 Aqyawfmaf noeqshaq duidui-eu lafkhoer, danqbae-awr tiqghaq sair tiqghaq, aqyawf-anr narhaq-eu, “Sanqpaq-or! Ngar-a laq?”
\p
\v 23 Yeqsur heulof-aer aerkhof naeq-euq mae: “Ngaq-anr anqdzaq-eu ghaq-aq, ngaq naeq-aer khmqmaq tiq khmq-euq lafkhoer laefdzaq taef-a.
\v 24 Tsawrhaq-euq Zaqyo-aq, Yaerbof-euq lafkhoer aqyawf-euq garkawv boftaq-euq lof-aer ya ghofler-eu mae. Aerkhawf, Tsawrhaq-euq Zaqyo-anr anqdzaq-euq ghaq-aq, ghawqshar shaq-aer ya ghaesaef taef-a. Khoerghaq maq daefle-euq lawnmr-aq, aqyawf-euq gharduq muiqdzaeq-eu mae.”
\p
\v 25 Khoerngae, Yurdav, Yeqsur-anr anqdzaq-euq khoerghaq narhaq-eu, “Saqlaq-or! Ngar-a lor?” Khoerngae, Yeqsur, aqyawf-anr aernaeq-eu, “Nawr aer-eu lof-aer mae.”
\s1 Sanqpaq-euq Cifhawq Dzaqbyawr
\r Mk 14:22-26; Lk 22:15-20; 1Glt 11:23-25
\p
\v 26 Aqyawfmaf dzaqluf ngae, Yeqsur, kaqmur yur-awr, Miqyaer-euq guiqlanq-anr jaceuq-euq mae. Khoernar-aq, kaqmur ngawqpyaeq-awr zaqlanr deuq-anr ciqnaeq-awr aer-eu, “Heu-aq, ngaq-euq mawrdo ma. Yur-awr dzaq-awq.”
\p
\v 27 Khoernar-aq, aqyawf, khmqmaq ciq-awr, Miqyaer-euq guiqlanq-anr par jaceuq-euq mae. Khoernar-aq, aqyawf maf-anr ciqnaeq-awr heulof-aer aernaeq-euq mae: “Nawmaf yawqghaq navluf heu dawr-awq.
\v 28 Aqjeq mirnae aernar-aq, heu-aq, dawqma sarjax yawshuif-anr taf-eu ngaq-euq shiq ma. Tsawrhaq ghawqmya ni-euq iqbax pyaeqnaeq nya’ni ngaq-euq shiq bi yoerle ma.
\v 29 Ngar, nawmaf-anr aernaeq nyar, ngaqDa uvlanr-eu jeq-euq lafkhoer, ngar, nawmaf naeq-aer tiqkawv lof-aer aqgaf dzaruir yawshuif yadawr taf-eu arnan maq keuvlar-euq khoerkeuvni, ngar, aqgaf arsiq-euq dzaruir maqpar dawr ma.”
\p
\v 30 Aqyawfmaf jaceuq-eu dawqcar carghaq-euq nar-aq, dov-ir-awr Saqloq gawqjawq paw le-euq mae.
\s1 Beqtuvluv, Yeqsur-anr Maqsiq Laer Pyaer Taef-a
\r Mk 14:27-31; Lk 22:31-34; Yh 13:36-38
\p
\v 31 Khoerngae, Yeqsur, aqyawf maf-anr heulof-aer aernaeq-euq mae, “Nymrcif nawmaf yawqghaq navluf, ngaq-euq baqda’nae sanqtiftif taef-a. Aqjeq mirnae aernar-aq, Yaerbof-euq lafkhoer heulof-aer boftaq-euq mae,
\p \qt ‘Ngar, yawr bo-eu ghaq-anr diq ngae, \qt*
\p \qt Yawrmaf-euq yawrdeuq caevbyavjir taef-a.’ \qt*
\rq (Zkl 13:7)\rq*
\p
\v 32 Aerkhawf, ngar ghofdaeflar ghaq-euq nar-aq, nawmaf-euq maeqhu nae Gaqliqlaer mirkhanq-anr le ma.”
\p
\v 33 Beqtuvluv aer-eu, “Aqcawq yawqghaq navluf, nawq-euq baqda’nae sanqtiftif jir-euq khawf, ngar-aq maqtif.”
\p
\v 34 Yeqsur, Beqtuvluv-anr aernaeq-eu, “Ngar, nawq-anr aqdirma-aer aernaeq nyar, nymrcif yapoer maq doerlar-euq minav-aer, nawr, ngaq-anr maq siqnya nya laer smq pov keuvni pyaer taef-a.”
\p
\v 35 Beqtuvluv, Yeqsur-anr aernaeq-eu, “Ngar, nawq naeq-aer tiqkawv lof-aer yashir-eu khawf, ngar, nawq-anr maq siqnya nya laer tiqjeq ghaenae-iq maqaer.” Zaqlanr dawqtawvluf khawf khoerlof-aer aer-eu mae.
\s1 Geqseqmaqnir Yarkmr-euq Lafkhoer Guiqlanq Shar-euq
\r Mk 14:32-42; Lk 22:39-46
\p
\v 36 Khoernar-aq, Yeqsur hawr-eu zaqlanr deuq, Geqseqmaqnir laer kur-eu tsanr-anr irkeuv-euq mae. Yeqsur, zaqlanr deuq-anr aernaeq-eu, “Nawmaf heugar nuirtawq-awq, ngar khoerpaw guiqlanq shar-ir la.”
\v 37 Aqyawf, Beqtuvluv hawr-eu Zeqbeqdaer-euq zaqyo nyiq ghaq sheuq-awr ir-euq mae. Khoerngae, aqyawf noeqshaq duidui-eu uqtaf, nuima-euq lafkhoer shaqzanq naf duidui-awr, aqyawf maf-anr aernaeq-eu,
\v 38 “Ngaq-euq nuima saflar noeqshaq-eu shir shaw-iq mir-a, nawmaf heugar ngaq naeq-aer yawbeur beur-aer lof-awq.”
\p
\v 39 Aqyawf maeqhu paw uicuiv irjiv-awr, mirtsa awbyav-awr nae guiqlanq shar-eu, “NgaqDa-or! Ghaenya nar-aq, khmqmaq heukhmq, ngaq-anr nae bidzeur-ir naeqlaf-awq. Aerkhawf, ngar nuima tsaq-eu lof-aer taqbi pyeuf. Nawr nuima tsaq-eu lof-aer bipyeuf law.”
\p
\v 40 Aqyawf, zaqlanr deuq jawr-eu gar ghoflar ngae, aqyawfmaf yufkhav taq-euq gar ya’mawr-awr, Beqtuvluv-anr heulof-aer aernaeq-euq mae, “Nawmaf, ngaq naeq-aer naqliq tiq laf taef-aer khawf yawbeur beur-aer maq lofcoer nya lor?
\v 41 Nawmaf murjur jur-eu gar maqya tawvlerni, yawbeur beur-aer lof-awr, guiqlanq sharshar-aer jawr-awq. Nawmaf mrmawf-eu nuima anr-eu khawf, shiqshaq paw-aq, ghaqbyaev byaev-eu nga.”
\p
\v 42 Aqyawf parir-awr guiqlanq parshar-eu, “NgaqDa-or! Ngar khmqmaq heukhmq-anr maqdawr-euq khoer-aq maqjir nar-aq, nawr nuima tsaq-eu lof-aer bipyeuf-awq.”
\v 43 Aqyawf par ghoflar ngae, aqyawfmaf myavnuiv maq byaedir coer-aer, yufkhav taq-euq gar parya mawr-euq mae.
\v 44 Yeqsur, aqyawf maf-anr bi jawryaf-awr, aqyawfmaf jawr-eu gar nae parir-awr, smq pov tiqpov aqyawf tiqdawq parshar-euq mae.
\p
\v 45 Khoernar-aq, aqyawf, zaqlanr deuq jawr-eu gar ghoflar-awr heulof-aer aernaeq-euq mae, “Nawmaf nymq-mr keuvni yufyuf-aer ghaqnaq naqluf-eu le siq lor? Hawsher-eq, Tsawrhaq-euq Zaqyo-anr anqdzaq-awr, iqbaxzaq-euq aqlaf-euq lafkhoer a’naeq-eu aryamq keuvlar-euq ngar-a.
\v 46 Tur-awq, le kar-eur. Hawsher-eq, ngaq-anr anqdzaq-euq ghaq oekeuv shaw-iq ngar-a.”
\s1 Yeqsur-anr Nyaef-euq
\r Mk 14:43-52; Lk 22:47-53; Yh 18:3-11
\p
\v 47 Yeqsur khoerlof-aer aernaeqluf ngae, ghaqkhaer 12 ghaq-euq lafkhoer keuq-eu Yurdav laer kur-eu ghaq oekeuv-euq mae. Micaer baf-awr darkawq gheuluf-eu tsawrhaq bafmaf khawf, aqyawf naeq-aer oeluf-eu mae. Pirma aqyuif deuq hawr-eu mirkhanq-euq aqyuif aqtsu deuq nae aqyawf maf-anr khaerghae lef-euq mae.
\v 48 Yeqsur-anr anqdzaq-euq khoerghaq, tsawrhaq khoerdeuq-anr bisiq bimawr-eu jeq heulof-aer aernaeq taq-euq mae, “Ngar maeqsaw aqsur ghaq-anr saw nar-aq, khoerghaq mae de-eq, nawmaf, aqyawf-anr nyaef-awq.”
\p
\v 49 Yurdav oekeuv-euq naeq-aer Yeqsur jawr-eu gar ir-awr, “Saqlaq-or! Nawr nuisar of luf-ur” laer aer-awr, aqyawf-anr maeqsaw saw-euq mae.
\v 50 Yeqsur, aqyawf-anr aernaeq-eu, “Cawq-or! Nawr aqjeq janrle-euq le laer janr-awq.” Khoerngae, tsawrhaq khoerdeuq oe-awr, Yeqsur-anr nyaeftaeq taq-euq mae.
\p
\v 51 Yeqsur naeq-aer jawrluf-eu tiq ghaq, aqlaf nae micaer ghawrdov-awr, pirma yawhuiq ghaq-euq kuirlaf zaqkhav-anr coerghae-awr nae, aqyawf-euq naqpaf tiq pyawq coertsaevdzae naeq-euq mae.
\p
\v 52 Khoerngae, Yeqsur, aqyawf-anr heulof-aer aernaeq-euq mae, “Nawq-euq micaer, tawvkhawv-anr soeqanr-awq. Micaer-anr kharghoe-eu tsawrhaq-aq, micaer khaeq-anr yashir taef-a.
\v 53 Nymq-mr, ngar jawr-eu gar mqtav ghaqkhaer 12 maf dzaeqni khaerghae lef-awq laer ngar, ngaqDa-anr maqshar nya-ar laer nawr noeq-eu le lor?
\v 54 Ngar khoerlof-aer shar nar-aq, heulof-aer pyeuflar taef-a laer boftaq-euq Yaerbof khoerdeuq aqjox-aer byanlarnya nmr-mq?”
\p
\v 55 Khoerngae yamq-anr, Yeqsur, tsawrhaq-euq baqmaf khoermaf-anr heulof-aer aernaeq-euq mae, “Nawmaf, tanrjoe-anr nyaef-ir-eu lof-aer micaer baf-awr darkawq gheu-awr ngaq-anr nyaefle-euq le lor? Ngar yawqnan navluf uqduq tanqnymr nymrma-euq lafkhoer nuir-awr maeqnaeq tsovnaeq-eu khawf, nawmaf, ngaq-anr maqnyaef-a.
\v 56 Aerkhawf, Miqyaer gharduq ngaeqdan-eu deuq-euq sanqbof-euq lafkhoer boftaq-euq lof-aer byanlarni, heudeuq dawqtawvluf pyeuflar-euq mae.” Khoerngae, zaqlanr dawqtawvluf, aqyawf-anr byaerdzae yaf-awr caevbyov jir-euq mae.
\s1 Khavma Armur, Yeqsur-anr Yarkhaq Dar-euq
\r Mk 14:53-65; Lk 22:54,63-71; Yh 18:12-14,19-24
\p
\v 57 Khoerngae, Yeqsur-anr nyaef-euq tsawrhaq khoerdeuq, Yeqsur-anr pirma yawhuiq ghaq Gaqyaqpar jawr-eu gar sheuqghae-euq mae. Zanr maeq-eu deuq hawr-eu aqyuif aqtsu deuq khoergar uiqlar taq-awr jawr-eu mae.
\v 58 Beqtuvluv-aq, pirma yawhuiq ghaq-euq nymr-euq povka keuvni, Yeqsur-euq maeqnan ardzaeq-aer maqkaq-eu gar cantae luf-eu mae. Arsaq aqjox-aer saqlar-eu nga laer haw-eu gharduq, povka urler-awr, khoergar, lofpir-eu kuirlaf deuq naeq-aer nuirluf-eu mae.
\p
\v 59 Pirma aqyuif deuq, aqyuif aqtsu deuq hawr-eu ♦khavma armur murlan-aer, Yeqsur yashirni, aqyawf-euq garkawv maqtsaq maqdawr-eu sarkir sharpov luf-eu mae.
\v 60 Aerkhawf, Yeqsur-euq yawbanq maq povmawr nya-aq. Maqtsaq maqdawr-eu sarkir kamq-eu tsawrhaq ghawqmya ghaq maeqshi paw oeoe-aer sarkir kamq-eu khawf, Yeqsur-euq yawlaeq maq povdov nya-a. Arsaq saqlar ngae, maqtsaq maqdawr-eu sarkir kamq-eu tsawrhaq nyiq ghaq maeqshi paw dovlar-awr aer-eu,
\v 61 “Tsawrhaq teughaq, ‘Ngar, Miqyaer-euq uqduq tanqnymr nymrma-anr pyavdzae-awr, smq nan-euq lafkhoer tsovpar ma’ laer aer-eu mae.”
\p
\v 62 Khoerngae, pirma yawhuiq ghaq tur-awr Yeqsur-anr narhaq-eu, “Tsawrhaq heudeuq, nawq-euq khoertav iqbax taqtaq-aer sarkir kamq-eu gar, nawr tiqjeq-iq maq aerkhofnaeq lor?”
\v 63 Aerkhawf, Yeqsur ciqcurni jawr-euq mae. Khoerngae, pirma yawhuiq ghaq, aqyawf-anr par narhaq-eu, “Daefluf-eu Miqyaer-euq tsawrmyanr-euq uqmov ngar, nawq-anr bikamq ma. Nawr, Miqyaer-euq Zaqyo, Kali laer kur-eu khoerghaq ma lor laer nga’maf-anr aernaeq laf-awq!”
\p
\v 64 Khoerngae, Yeqsur, aqyawf-anr aernaeq-eu, “Nawr aer-eu lof-aer ngeur ma. Ngar, nawmaf-anr aernaeq nyar, aqkar,
\p \qt Tsawrhaq-euq Zaqyo, Baoq-euq armar paw nuirluf-eu gar nawmaf ya’mawr-awr, mqtav-euq mqdmr-anr dziq-awr zafka le-eu gar khawf ya’mawr taef-a.”\qt*
\rq (Jc 110:1; Dyl 7:13)\rq*
\p
\v 65 Khoerngae, pirma yawhuiq ghaq maeqtsoeq gheupyaq-awr aer-eu, “Aqyawf, Miqyaer-anr yaeqbawq saerlu-aer aer-eu nga! Aqduimaf tsawrkaq povpov-aer aqjeq ghae-eu parshaq-eu? Aqyawf, Miqyaer-anr yaeqbawq saerlu-aer aer-eu gar, nymq-mr nawmaf ya gaqghaq-euq mae.
\v 66 Nawmaf aqjox-aer noeq-eu nya?” Khoerngae, aqyawfmaf aerkhof naeq-eu, “Aqyawf shir-eu geux mae.”
\p
\v 67 Khoerngae, aqyawfmaf, Yeqsur-euq myavpyawq-anr duqkhaq khashaeq-awr, aqyawf-anr ter-euq mae. Tiqpavnav deuq, aqyawf-anr aqlaf nae taev-awr aer-eu,
\v 68 “Kali-or! Nawq-anr taev-eu aqsur ghaq la laer Miqyaer gharduq ngaeqdan-eu tsawrhaq lof-aer nga’maf-anr aernaeqlaf sher-eq?”
\s1 Beqtuvluv, Yeqsur-anr Maqsiq Laer Pyaer-euq
\r Mk 14:66-72; Lk 22:54-62; Yh 18:15-18,25-27
\p
\v 69 Beqtuvluv lafnyir paw jav-eu povka-anr nuirluf ngae, kuirlaf zaqkhav aqbur tiq ghaq, aqyawf jawr-eu gar oe-awr aer-eu, “Nawr khawf aqmyanmyan Gaqliqlaer tsawrhaq Yeqsur naeq-aer jawr-euq tsawrhaq ngar-a.”
\p
\v 70 Beqtuvluv, aqyawfmaf dawqtawv luf-euq maeqshi pyaer-eu, “Nawr aqjeq ngaeqluf-eu laer ngaq-anr maq siqlar nya.”
\p
\v 71 Khoernar-aq, Beqtuvluv dov-ir-awr, ghovkhaeq-anr irkeuv ngae, kuirlaf zaqkhav aqbur nuighaq, aqyawf-anr parmawr-awr, khoergar jawr-eu tsawrhaq deuq-anr aernaeq-eu, “Teughaq-aq, Naqzaqlaer tsawrhaq Yeqsur naeq-aer jawr-euq tsawrhaq mae.”
\p
\v 72 Beqtuvluv kamq-eu lafkhoer tiq pov parpyaer-eu, “Ngar, tsawrhaq khoerghaq-anr maq siqnya nya!”
\p
\v 73 Tiqkhaeq parkar-ir-euq nar-aq, khoergar yawfluf-eu deuq, Beqtuvluv jawr-eu gar lar-awr aer-eu, “Nawr-aq, aqdir aqmar aqyawf maf-euq armur-euq lafkhoer keuq-eu tiq ghaq ngar-a. Aqjeq mirnae aernar-aq, nawr dawq ngaeq-eu gar narhaq khawf byacaevni siqlar-eu beu.”
\p
\v 74 Khoerngae, Beqtuvluv yawqhar yawqha yaqkhaer yaqyaq-aer kamq-eu lafkhoer aer-eu, “Ngar, tsawrhaq khoerghaq-anr maq siqnya nya ler!” Beqtuvluv khoerlof-aer aerghaq-euq naeq-aer, yapoer doerdov laf-euq mae.
\p
\v 75 Khoerngae, Beqtuvluv, Yeqsur nae aqyawf-anr, “Yapoer maq doerlar-euq minav-aer, nawr, ngaq-anr maq siqnya nya laer smq pov keuvni pyaer taef-a” laer aernaeq-euq dawq khoerdawq-anr noeqdov lar-euq mae. Khoermirnae, aqyawf dov-ir-awr, nuima cawv-eu lafkhoer ngoer duidui-euq mae.
\c 27
\s1 Yeqsur-anr, Pirlav Jawr-eu Gar Sheuqghae-euq
\r Mk 15:2-5; Lk 23:3-5; Yh 18:33-38
\p
\v 1 Uqbya byalar ngae, pirma aqyuif deuq hawr-eu mirkhanq-euq aqyuif aqtsu deuq dawqtawvluf, Yeqsur-anr bishir ma laer bawqtsaev-euq mae.
\v 2 Khoernar-aq, aqyawfmaf, aqyawf-anr paf-awr meuqsanr Boqtiv Pirlav jawr-eu gar sheuqghae-awr, aqyawf-anr a’naeq-euq mae.
\s1 Yurdav, Yawqhar Yawqha Pafsaef-euq
\r Ghkh 1:18-19
\p
\v 3 Khoerngae, Yeqsur-anr anqdzaq-euq Yurdav khoerghaq, yarkhaq dartsaev dzeur-euq gar ya’mawr ngae, aqyawf noeqpov lar-awr, pyur khoer 30 byav pirma aqyuif deuq hawr-eu aqyuif aqtsu deuq jawr-eu gar bifkhof ha-ir-euq mae.
\p
\v 4 Aqyawf aer-eu, “Ngar iqbax maqanr-eu tsawrhaq-anr anqdzaq-euq mirnae, ngar iqbax mr-euq mir-a.” Khoerngae, aqyawfmaf aer-eu, “Khoer-aq, nawq-euq garkawv taef mae, nga’maf-anr aqjeq taf-eu la?”
\p
\v 5 Yurdav-aq, pyur khoer uqduq tanqnymr nymrma-euq lafkhoer biqanr yaf-awr dov-ir-awr nae, yawqhar yawqha pafsaef-ir-euq mae.
\p
\v 6 Aerkhawf, Pirma aqyuif deuq, pyur khoer ghovkhof-awr aer-eu, “Pyur heu-aq, shiq-euq arpoeq mirnae, uqduq tanqnymr nymrma-euq pyur naeq-aer maq dawvkeuq khmq-a.”
\v 7 Khoermirnae, aqyawfmaf tiqkawv lof-aer bawqdzaq-awr, maqsiq maqsux-eu tsawrhaq shir ngae bafpanq-eu gharduq, pyur khoer nae oeqlanq taev-eu tsawrhaq-euq mirtsaq tiq tsanr zeur-euq mae.
\v 8 Khoermirnae, mirtsaq khoertsanr-anr iqnan keuvni, Shiq-euq Mirtsaq laer kurluf-eu mae.
\p
\v 9 Khoerngae, Miqyaer gharduq ngaeqdan-eu Yeqlaqmir nae aertaq-euq dawq heudawq byanlar-euq mae,
\p \qt “Irsaqleqlav tsawrhaq deuq nae tsawrhaq tiq ghaq-euq arpoeq aertsaev-euq lof-aer, aqyawfmaf pyur 30 byav yur-awr, \qt*
\v 10 \qt Sanqpaq Miqyaer nae ngaq-anr dawq biftaq-euq lof-aer, oeqlanq taev-eu tsawrhaq-euq mirtsaq tiq tsanr-euq poeq bif-euq mae.”\qt*
\rq (Zkl 11:12-13)\rq*
\s1 Pirlav, Yeqsur-anr Narhaq-euq
\r Mk 15:2-5; Lk 23:3-5; Yh 18:33-38
\p
\v 11 Yeqsur, meuqsanr-euq maeqshi yawfluf ngae, meuqsanr, aqyawf-anr narhaq-eu, “Nawr, Yurdav tsawrhaq-euq Sanqpaq le lor?” Khoerngae, Yeqsur, aqyawf-anr aerkhof naeq-eu, “Nawr aer-eu lof-aer ngeur ma.”
\v 12 Pirma aqyuif deuq hawr-eu aqyuif aqtsu deuq, Yeqsur-euq khoertav iqbax taq ngae, aqyawf tiqjeq-iq maq aerkhof naeq-a.
\v 13 Khoerngae, Pirlav, aqyawf-anr narhaq-eu, “Aqyawfmaf, nawq-anr coeqlar-eu sarkir kamq-eu gar nawq-anr maq gaqlar nya lor?”
\v 14 Aerkhawf, Yeqsur, aqyawf-anr dawq tiq dawq taef-aer khawf maq aerkhof naeq-a. Khoermirnae, meuqsanr khoerghaq zanq duidui ler-euq mae.
\s1 Yeqsur Yashirni Dartsaev-euq
\r Mk 15:6-15; Lk 23:13-25; Yh 18:39—19:16
\p
\v 15 Tsawrhaq armaf mafma deuq, kuv-anr ur-eu tsawrhaq tiq ghaq bi pyaeqdov mawf-eu lof-aer, yawbuibui ngae, meuqsanr pyaeqdov naeq-eu zanr jav-eu mae.
\v 16 Khoerngae yamq-anr, tsawrmyanr dov-eu Baqlaqbar laer kur-eu tiq ghaq kuv-anr ur-eu mae.
\v 17 Tsawrhaq armaf mafma uiqlar-awr jawr-eu gar, Pirlav, aqyawf maf-anr narhaq-eu, “Nawmaf, ngaq nae aqgeu ghaq-anr bi pyaeqnaeq mawf-eu nya? Baqlaqbar-anr lor? Maqngeur nar-aq, Kali laer kur-eu Yeqsur-anr laq?”
\v 18 Aqyawfmaf, Yeqsur-anr myavnav nav-eu mirnae, aqyawf jawr-eu gar nyaefha lar-euq nga laer Pirlav siqnya-eu mae.
\p
\v 19 Pirlav yarkhaq dar-eu nuirmanq-anr nuirluf ngae, aqyawf-euq nymrdanq dawqtsaf heulof-aer tsafanr lef-euq mae, “Nawr, tsaq-awr dawr-eu tsawrhaq teughaq-anr tiqjeq-iq taqjanr. Iqnan ngar yufmav mav-eu lafkhoer, aqyawf-euq baqda’nae shaqzanq yadaq duidui-euq ma.”
\p
\v 20 Baqlaqbar-anr pyaeq-awr Yeqsur-anr saef-awq laer aer de-eq laer pirma aqyuif deuq hawr-eu aqyuif aqtsu deuq, tsawrhaq armaf mafma-anr cawqtawv-euq mae.
\p
\v 21 Khoernar-aq, meuqsanr narhaq-eu, “Tsawrhaq heu nyiq ghaq-euq lafkhoer nae, nawmaf, ngaq nae aqgeu ghaq-anr bi pyaeqnaeq mawf-eu nya?” Aqyawfmaf aer-eu, “Baqlaqbar!”
\p
\v 22 Pirlav, aqyawf maf-anr narhaq-eu, “Tox-aer mar-iq, Kali laer kur-eu Yeqsur-anr ngar aqjox-aer ya janrnaeq-eu la?” Khoerngae, aqyawfmaf dawqtawvluf aer-eu, “Aqyawf-anr lafyaq-euq khoertav tafsaef-awq!”
\v 23 Khoerngae, Pirlav narhaq-eu, “Aqjeq mirnae? Aqyawf yawdoer aqgeu jeq mr-euq la?” Khoerngae, aqyawfmaf yawkhav-aer pargur-eu, “Aqyawf-anr lafyaq-euq khoertav tafsaef-awq!”
\p
\v 24 Pirlav, aqyawf tiqjeq ghaenae-iq maq ghaqler nya-eu uqtaf, tsawrhaq luiqgha lar-eu taef ngar-a laer hawmawr ngae, ircuf ciq-awr tsawrhaq armaf mafma-euq maeqshi aqlaf dzuifdzuif-aer aer-eu, “Tsaq-awr dawr-eu tsawrhaq heughaq-euq shiq lavdov-euq iqbax ngaq-anr maqtaf de-eq, nawmaf-euq navni bijav ma.”
\p
\v 25 Khoerngae, tsawrhaq armaf mafma dawqtawvluf aer-eu, “Aqyawf-euq shiq lavdov-euq arpoeq, nga’maf hawr-eu nga’maf-euq zaqdeuq-euq khoertav keuvle luf-ur.”
\p
\v 26 Khoermirnae, Pirlav, aqyawf maf-euq gharduq Baqlaqbar pyaeqdov naeq-awr, Yeqsur-anr-aq, yanqcav nae yawkhav-aer juif-awr lafyaq-euq khoertav bi tafsaef-eu laer, aqyawf maf-euq aqlaf-euq lafkhoer a’naeq-euq mae.
\s1 Yeqsur-anr Aqjaf Jafnaeq-euq
\r Mk 15:16-20; Lk 22:63-65; Yh 19:2-3
\p
\v 27 Khoerngae, meuqsanr-euq guirzaq deuq, Yeqsur-anr guirmaf dzoeqnymr-euq lafkhoer sheuqur lef-awr, guirzaq tiq mur murlanni, Yeqsur jawr-eu gar tiqjawq bi uiqlar-euq mae.
\v 28 Aqyawfmaf, aqyawf-euq paerkhanq nyaeflaev-awr, aqyawf-anr nertseuvni ghae-eu paerkhanq paermanr tiq kanr gheudm naeq-euq mae.
\v 29 Aqyawfmaf, aqgan cirni nae uqdzanq lof-aer dzeuf-awr, aqyawf-euq uqduq-anr bikhov-euq mae. Aqyawf-euq armar laf-anr artof-euq arkanq tiq kanq bi tuvtaeq-awr, aqyawf-euq maeqshi pawqtsuif pawqdmq dmq-awr aqjaf jafjaf-aer aer-eu, “Yurdav tsawrhaq-euq Sanqpaq zirbaw zirza luf-ur.”
\v 30 Khoerngae, aqyawfmaf, aqyawf-anr duqkhaq khashaeq-awr, artof-euq arkanq yur-awr, aqyawf-euq uqduq-anr juif-euq mae.
\v 31 Aqyawfmaf, aqyawf-anr aqjaf jafnaeq ghaq-euq nar-aq, aqyawf dmluf-eu paerkhanq paermanr nyaeflaev-awr, aqyawf-euq maeqtsoeq parbi dmkhof-awr nae, lafyaq-euq khoertav tafsaef-ir-eu laer aqyawf-anr sheuqdov ghae-euq mae.
\s1 Yeqsur-anr Tafsaef-euq
\r Mk 15:21-32; Lk 23:26-43; Yh 19:17-27
\p
\v 32 Aqyawfmaf dov-ir luf ngae, Kurleqniq-anr jawr-eu Sirmoq laer kur-eu tiq ghaq-anr mawr-awr, aqyawf-anr katir-awr nae, Yeqsur-euq lafyaq bibaf-euq mae.
\v 33 Aqyawfmaf, Uqduqkhmq laer aermawf-eu, ♦Gawrlaqgawrda laer kur-eu tsanr-anr lekeuv-euq mae.
\v 34 Guirzaq deuq, Yeqsur-anr pyaqkuir keuqtaq-euq aqgaf dzaruir yawcaer bidawr-euq mae. Aerkhawf, aqyawf myeufhaw-euq gar nae maqdawr-a.
\p
\v 35 Khoerngae, aqyawfmaf, aqyawf-anr lafyaq-euq khoertav taftaeq-awr nae, aqyawf-euq maeqtsoeq shaevtsaq tsaq-awr birgeuf-euq mae. Khoer-aq, Miqyaer gharduq ngaeqdan-eu deuq nae aertaq-euq dawq heudawq byanlar-euq mae, \qt “Aqyawf maf-euq yawkaq, ngaq-euq maeqtsoeq lafnyir kanr bifgeuf-awr, Ngaq-euq paerkhanq lafkhoer kanr shaevtsaq tsaqgeuf-euq mae.” \qt*
\rq Jc 22:18 \rq*
\p
\v 36 Khoernar-aq, aqyawfmaf khoergar nuir-awr, aqyawf-anr lofluf-eu mae.
\v 37 Aqyawfmaf iqbax taq-eu sanqbof heulof-aer bof-awr, aqyawf-euq uqduq-euq laftav pawdzer tafmyanq taq-euq mae: TSAWRHAQ HEUGHAQ-AQ, YURDAV TSAWRHAQ-EUQ SANQPAQ YEQSUR MAE.
\p
\v 38 Khoerngae, tanrjoe nyiq ghaq-anr khawf, aqyawf naeq-aer tiqkawv lof-aer, armar paw tiq ghaq, arcar paw tiq ghaq laer lafyaq-euq khoertav taftaeq taq-euq mae.
\v 39 Khoergar nae irtsaev lartsaev luf-eu deuq naqlaf zeuvzeuv-aer, Yeqsur-anr yaeqbawq saerlu-aer aer-eu mae.
\v 40 Aqyawfmaf aer-eu, “Uqduq tanqnymr nymrma pyavdzae-awr, smq nan-euq lafkhoer tsovparkhof ma laer aer-eu ghaq-or! Yawqhar yawqha bibuq-ir-awq lawr. Nawr, Miqyaer-euq Zaqyo ngeur nar-aq, lafyaq-anr nae zafkale sher-eq.”
\p
\v 41 Pirma aqyuif deuq, zanr maeq-eu deuq hawr-eu aqyuif aqtsu deuq khawf, aqyawf-anr khoerlof-aer aqjaf jafjaf-aer aer-eu,
\v 42 “Aqyawf, aqcawq-anr bibuq-ir nya-eu khawf, yawqhar yawqha maqbi buq-ir nya nga-eq. Aqyawf, Irsaqleqlav tsawrhaq-euq Sanqpaq ngeur nar-aq, nymq-mr aqyawf, lafyaq-euq khoertav nae bi zafka le-awq, aqduimaf, aqyawf-anr jan ma.
\v 43 Aqyawf, ‘Ngar-aq, Miqyaer-euq Zaqyo ma’ laer aer-eu mae. Aqyawf, Miqyaer-anr ghoe-eu ngar-a, Miqyaer, aqyawf-anr hageuf nar-aq, nymq-mr nae aqyawf-anr bibuq-ir luf-ur.”
\p
\v 44 Aqyawf naeq-aer tiqkawv lof-aer lafyaq-euq khoertav bi taftaeq taq-euq tanrjoe khawf, aqyawf-anr khoerlof-aer aerdoer-eu mae.
\s1 Yeqsur, Lafyaq-euq Khoertav Shir-euq
\r Mk 15:33-41; Lk 23:44-49; Yh 19:25-37
\p
\v 45 Nanlov caelar ngae nae, uqciftaw naqliq smr laf-anr keuvni, mirtsaq dawqtawvluf zanrtsuini pyeuf-ir-euq mae.
\v 46 Uqciftaw naqliq smr laf keuvlar ngae, Yeqsur tersar yawkhav-aer gur-eu, “Erlir, Erlir, laqmaq saqbartaqniq?” Dawqtsuif-aq, heulof-aer aermawf-eu mae,
\p \qt “Ngaq-euq Miqyaer-or! Ngaq-euq Miqyaer-or! Aqjeq mirnae nawr, ngaq-anr byaerdzae naeqlaf-euq le?” \qt*
\rq (Jc 22:1)\rq*
\p
\v 47 Khoergar yawfluf-eu tsawrhaq tiqpavnav deuq, aqyawf gur-eu gar yagaq-awr aer-eu, “Teughaq-aq, Erlirya-anr kur-eu nya!”
\v 48 Aqyawf maf-euq lafkhoer-euq tiq ghaq yawkawr-aer caevghae-awr, iqmalavshav-euq arhmr tiq pyaeq caermyawvni ghae-eu aqgaf dzaruir-anr dawvduiv-awr, artof-euq arkanq-anr ganrcuf-awr nae, Yeqsur-anr cawqmir naeq-awr bi cuvdawr-euq mae.
\v 49 Nuideuq aer-eu, “Taqtaeq law siq, Erlirya, aqyawf-anr kakhofle nga lor laer haw kar-eur.”
\v 50 Yeqsur tersar yawkhav-aer tiq ter par gurdov laf-awr saf tsaev-euq mae.
\p
\v 51 Khoerngae, hawsher-eq, uqduq tanqnymr nymrma-euq lafkhoer tawtaq-euq lawvkaq saqpar khoer, laftav-anr nae lafov keuvni, nyiq pav-aer pyaqdov ghae-euq mae. Mirluv luvlar-awr, khaqlo loma deuq tsawqpav lar-euq mae.
\v 52 Lmqbymr khawf panlar-awr, yufkhavdzeur taq-euq tsawrshawr ghawqmya ghaq ghofdaef lar-euq mae.
\v 53 Yeqsur ghofdaeflar ghaq-euq nar-aq, aqyawfmaf lmqbymr-anr nae dovlar-awr, shawr-eu meuq-anr urlar-eu gar, tsawrhaq ghawqmya’ni aqyawf maf-anr ya’mawr-euq mae.
\p
\v 54 Khoerngae, yardzoeq guirhuq hawr-eu aqyawf naeq-aer Yeqsur-anr lofluf-eu guirzaq deuq, mirluv luv-eu gar hawr-eu khar pyeuflar-euq deuq-anr ya’mawr ngae, guv duidui-ir-awr aer-eu, “Tsawrhaq heughaq-aq, aqdirma-aer Miqyaer-euq Zaqyo ngar-a!”
\p
\v 55 Zaqmiq aqbur ghawqmya ghaq khoergar nae uicuiv garmanr kaq-eu gar jawr-awr hawluf-eu mae. Aqyawf maf-aq, Yeqsur, Gaqliqlaer mirkhanq-anr nae dovle ngae nae, aqyawf-euq maeqnan cantae cantae-aer, hawqmr dzarsafghae naeq-euq deuq mae.
\v 56 Aqyawf maf-euq lafkhoer, Maqliv Maqgaqdaqlar, Yaqkov hawr-eu Yorsaev-euq aqma Maqliv hawr-eu Zeqbeqdaer-euq zaqyo nyiq ghaq-euq aqma, khoerdeuq jawr-eu mae.
\s1 Yeqsur-anr Bafpanq-euq
\r Mk 15:42-47; Lk 23:50-56; Yh 19:38-42
\p
\v 57 Uqcif cifle ngae, Aqlirmaqtaeq-anr jawr-eu Yorsaev laer kur-eu smrmuiq smrbaw tiq ghaq lar-euq mae. Aqyawf khawf Yeqsur-euq zaqlanr mae.
\v 58 Aqyawf, Pirlav jawr-eu gar le-awr, Yeqsur-euq mawrdo sharler-euq mae. Khoerngae, aqyawf-anr bi bafghae-awq laer Pirlav dawq bif-euq mae.
\v 59 Yorsaev, Yeqsur-euq mawrdo bafka-awr, shawrjaevni ghae-eu sheqsha\f + \fr 27:59 \fk Sheqsha \ft Heudawq-aq, Heqbyaer dawq mae. “Pishta” laer kur-eu arbawq-anr nae janrdov laf-euq zawr poeq-eu saqpar-anr aermawf-eu mae.\f* saqpar nae mawrtawv tawv-euq mae.
\v 60 Khoernar-aq, aqyawf, yawqha-euq gharduq khaqlo-anr taftaq-euq lmqbymr yawshuif-euq lafkhoer bafpanq-ir-euq mae. Lmqbymr-euq ghaqkhaeq-anr khaqlo loma nae laeqtsoeq yaf-awr ghofler-euq mae.
\v 61 Khoerngae yamq-anr, Maqliv Maqgaqdaqlar hawr-eu Maqliv laer kur-eu yawqghaqyawq khawf, khoergar lmqbymr paw maeqshiq ciqpyawr-awr nuirluf-eu mae.
\s1 Lmqbymr-anr Bilof-euq
\p
\v 62 Zanr janr-eu gharduq laeqhmq-eu nishawq ngae nan, pirma aqyuif deuq hawr-eu Paqliqsaer deuq Pirlav jawr-eu gar uiqlar-awr heulof-aer aernaeq-euq mae,
\v 63 “Sanqpaq-or! Aqcawq-anr sheuqbanq-eu khoerghaq daefluf ngae, aqyawf, ‘Smq nan byanlar nar-aq, ngar ghofdaeflar ma’ laer aer-eu gar nga’maf noeqtaq-euq ma.
\v 64 Khoermirnae, aqyawf-euq zaqlanr deuq uqcif paw aqyawf-euq mawrdo bafkhoeq-ir-awr, ‘Aqyawf shir-euq gar nae ghofdaef lar-euq mae’ laer aqcawq-anr maqya ja’naeq-ir ni, smq nan keuvni lmqbymr-anr yawmuiq-aer lofpir-awq laer dawq bif-awq. Maqngeur nar-aq, yawbae sheuqbanq-euq navmaqtser, arnan sheuqbanq-eu-aq, par doerdzaeq taef-a.”
\p
\v 65 Pirlav, aqyawf maf-anr aernaeq-eu, “Nawmaf, lofpir-eu tsawrhaq jawr-eu mae. Ghof-ir-awr yawmuiq-aer bi lofpir-ir-awq.”
\p
\v 66 Khoernar-aq, aqyawfmaf lofpir-eu deuq sheuq-awr ir-awr, khaqlo-anr zifdanni laefghoeq-awr, lmqbymr-anr yawmuiq-aer bi lofpir-euq mae.
\c 28
\s1 Yeqsur Ghofdaef Lar-euq
\r Mk 16:1-14; Lk 24:1-12; Yh 20:1-18
\p
\v 1 Landaw jawrnan dzeur-awr, tiqjaw-euq lafkhoer yawbae ngae nan uqbya byataw, Maqliv Maqgaqdaqlar hawr-eu Maqliv laer kur-eu yawqghaqyawq lmqbymr-anr haw-ir-euq mae.
\p
\v 2 Khoerngae, mirluvluv duidui lar-euq mae. Aqjeq mirnae aernar-aq, Sanqpaq Miqyaer-euq mqtav ghaqkhaer mq-anr nae zafka le-awr, khaqlo khoersiq ghaqkhaeq-anr nae ngawqdzae-awr, khaqlo khoersiq-euq khoertav nuirluf-eu mae.
\v 3 Aqyawf-euq myavpyawq mqmyawf myawf-eu lof-aer byacaevni ghae-awr, aqyawf-euq maeqtsoeq-aq, ngaer lof-aer pyurdeuqni ghae-eu mae.
\v 4 Lmqbymr-anr lofpir-eu deuq, aqyawf-anr guv-ir-awr, yawdzuq gan’gan-aer, shir-euq tsawrhaq lof-aer pyeuf-ir-euq mae.
\p
\v 5 Khoerngae, mqtav ghaqkhaer, zaqmiq aqbur khoer nyiq ghaq-anr heulof-aer aernaeq-euq mae, “Taqguv, nawnyaf, lafyaq-euq khoertav bi tafsaef-euq Yeqsur, khoerghaq-anr povle-euq nga laer ngar siqnya ma.
\v 6 Aqyawf heugar maqpar jawr mae. Aqyawf nae aertaq-euq lof-aer, aqyawf ghofdaef lar-euq mae. Nawmaf, Sanqpaq Yeqsur baftaq duq-anr hawlar-awq.
\v 7 Yawkawr-aer ghofler-awr, aqyawf shir-euq gar nae ghofdaef lar-euq mae laer aqyawf-euq zaqlanr deuq-anr dzawrgaq ler-awq. Khoeruqtaf, aqyawf, nawmaf-euq maeqhu nae Gaqliqlaer mirkhanq-anr leluf-eu mae. Khoergar nawmaf, aqyawf-anr ya’mawr taef-a laer aernaeq-awq. Haeq, heu-aq, ngar, nawnyaf-anr aernaeq-eu ma.”
\p
\v 8 Khoerngae, aqyawfnyaf guv khawf guv, laqkhaq khawf caer duidui-eu lafkhoer, aqyawf-euq zaqlanr deuq-anr dzawrnaeq ler-eu laer lmqbymr-anr nae yawkawr-aer caevghof lef-euq mae.
\v 9 Aqyawf-euq zaqlanr deuq-anr dzawrnaeq ler-eu laer ghoflerluf ngae, Yeqsur, aqyawf nyaf-euq maeqshi dovle-awr aer-eu, “Nuisar of luf-ur.” Aqyawfnyaf, aqyawf jawr-eu gar lepae-awr, aqyawf-euq aqkuir-anr byartaeq-awr, aqyawf-anr uqduq tanq-euq mae.
\v 10 Khoerngae, Yeqsur, aqyawf nyaf-anr aernaeq-eu, “Taqguv. Ngaq-euq aqyuif aqnyir deuq-anr Gaqliqlaer mirkhanq-anr le-awq laer aernaeq ler-awq. Khoergar aqyawfmaf, ngaq-anr ya’mawr taef-a.”
\s1 Pirma Aqyuif Deuq Maqngeur-eu Jeq Dzawr-eu
\p
\v 11 Aqyawfnyaf ghoflerluf ngae, lmqbymr-anr lofpir-eu guirzaq heumyav ghaq meuq-anr urler-awr, khar pyeuflar-euq dawqtawvluf pirma aqyuif deuq-anr dzawrnaeq-euq mae.
\v 12 Pirma aqyuif deuq, aqyuif aqtsu deuq naeq-aer uiqler-awr bawqdzaq-awr, guirzaq khoerdeuq-anr pyur ghawqmya’ni bif-awr nae,
\v 13 heulof-aer aernaeq-euq mae, “Nawmaf, aqcawq-anr, ‘Uqcif paw nga’maf yufkhavluf ngae, aqyawf-euq zaqlanr deuq oe-awr, aqyawf-euq mawrdo-anr bafkhoeq le-euq mae’ laer aernaeq-awq.
\v 14 Garkawv heu meuqsanr-anr gaqkeuvler nar-aq, nawmaf tiqjeq-iq maqlaeq-a laer nga’maf japirnaeq ma.”
\p
\v 15 Guirzaq khoerdeuq pyur yur-awr, aqyawf maf-anr kharbi ngaeq-euq lof-aer taef-aer ngaeq-euq mae. Yurdav tsawrhaq-euq lafkhoer, dawq khoerdawq iqnan keuvni jaluf-a siq.
\s1 Sanqpaq Yeqsur-euq Huiq-eu Khaerdawq
\r Mk 16:14-18; Lk 24:36-49; Yh 20:19-23; Ghkh 1:6-8
\p
\v 16 Khoerngae, zaqlanr 11 ghaq, Yeqsur nae aqyawf maf-anr tsafdzoer taq-euq Gaqliqlaer mirkhanq-anr jav-eu gawqjawq-anr le-euq mae.
\v 17 Aqyawfmaf, Yeqsur-anr ya’mawr ngae, aqyawf-anr uqduq tanq-euq mae. Aerkhawf, tiqpavnav deuq maq jancoer-a.
\v 18 Yeqsur, aqyawf maf-euq dawqpae jivlar-awr heulof-aer aernaeq-euq mae: “Mq-euq khoertav hawr-eu mirtsaq-euq khoertav-euq aryaq dawqtawvluf, ngaq-anr bifnaeq laf-euq mae.
\v 19 Khoermirnae, nawmaf ir-awr, tsawrjeuq tsawrca dawqtawvluf, ngaq-euq zaqlanr pyeuflarni mr-ir-awq. Aqda, Zaqyo hawr-eu Yawshawr Saflar-euq tsawrmyanr-euq uqmov, aqyawf maf-anr bartirsaq mrnaeq-awq.
\v 20 Ngaq nae nawmaf-anr biftaq-euq dawq yawqdawq navluf-anr aqyawfmaf narhaq geufni maeqnaeq tsovnaeq-awq. Mirtsaq heu arsaqsaq ngae keuvni, ngar, nawmaf naeq-aer aqmyanluf jawr ma.” Aqmeq.
