\id JHN
\h Yorhaq
\toc3 Yh
\toc2 Yorhaq
\toc1 Yorhaq Nae Bof-euq Guiqlanqdawq
\mt1 YORHAQ
\mt2 Yorhaq Nae Bof-euq Guiqlanqdawq
\ili Bof-euq ghaq: Yorhaq
\ili Gui-eu tsawrhaq: Mirtsaqzaq dawqtawvluf
\ili Bof-euq aryamq: A.D. 85-90
\imt1 Jashaw-eu Dawq
\ip Yaerbof yawshuif-euq lafkhoer, yawbae oeq pur-anr, “Laqkhaq Caer-eu Guiqlanqdawq” laer kur-eu mae. Aqjeq mirnae aernar-aq, heumyav pur-euq lafkhoer Yeqsur Kali daefle-awr, yashir-awr nae ghofdaef lar-euq garkawv deuq boftaq-euq mae. Garkawv heudeuq-aq, Kalizaq, mirtsaq doeni ya’maeq-ir-eu garkawv uqdzan deuq pyeuf-eu mae. Ghaqkhaer Yorhaq, sanqbof heupur bof ngae, mirtsaqzaq yawqghaq navluf-euq gharduq bof-euq mae. Aqyawfmaf, Yeqsur-aq, Kali pyeuf-eu Miqyaer-euq Zaqyo ngar-a laer bi janlar-eu gharduq bof-euq mae (Yh 20:30-31). Aqyawf, sanqbof heupur A.D. 85-90 khof-anr bof-euq mae. Guiqlanqdawq yawpuryawq bof-euq maeqnan ghawqmyanrni nanq-eu mae.
\ip Yorhaq-euq aqda aqma-aq, Zeqbeqdaer hawr-eu Saqloqmeq laer kur-awr, aqyawf-euq ardov-aq, ghaqkhaer Yaqkov mae. Yorhaq, yawqhar yawqha, “Yeqsur zawr gaq-eu zaqlanr” laer kur-eu mae (Yh 13:23-24; 21:7, 20, 24). Yorhaq-aq, Beqtuvluv hawr-eu Yaqkov naeq-aer Yeqsur-euq dawqpae taeqni jawr-awr, ghaqkhaer nuideuq ghoeq ghaq maqya mawr-euq jeq khawf ya’mawr-euq mae (Mk 5:37; 9:2; 14:33). Miqyaer, Yorhaq-anr zmq-awr Yaerbof yawshuif-euq lafkhoer ngaq pur bibof-euq mae. Khoer-aq, Guiqlanqdawq Yorhaq, 1 Yorhaq, 2 Yorhaq, 3 Yorhaq hawr-eu Panmaeq-eu sanqbof mae.
\ip Yorhaq nae bof-euq guiqlanq dawq-aq, yawqghaqyawq smr ghaq (Maqtaeq, Maqkuv, Lurkaf) nae bof-euq gar nae ghawqmya jeq beugar-eu mae. Yorhaq, garkawv kawvma pyeuf-eu Yeqsur daefle-euq garkawv hawr-eu Yeqsur-euq yawjeq majeq dawqdeuq maq bofanr taq-aq. Aerkhawf, Yorhaq, khoer smr ghaq nae maq bofanr taq-euq jeq boftaq-euq mae. Yorhaq sanqbof ardanq baelar-eu gar boftaq-euq deuvma ngaq deuv-euq garkawv-aq, Yorhaq sanqbof-euq lafkhoer taef-aer anr-eu mae. Heu-aq, Yeqsur bartirsaq hageuf-awr guiqlanq-euq gar mrdanq baelar ngae-euq garkawv mae. Yorhaq, Yeqsur-aq, Miqyaer mae laer bisiq-eu gharduq khavjeq-aer ghae-eu jeq shif jeq boftaq-awr, khavjeq-aer ghae-eu jeq heudeuq-anr, Yorhaq “Bisiq bimawr-eu jeq” laer kur-eu mae. Bisiq bimawr-eu heudeuq-aq, deuvma 2, 4, 5, 6, 9 hawr-eu 11 lafkhoer boftaq-euq mae. Yorhaq, Yeqsur-euq dawqmaeq dawqdzawr shif pov mr-euq garkawv khawf, deuvma 3, 4, 5, 6, 8,10 hawr-eu 14-16 lafkhoer boftaq-euq mae. Khoeruqtaf, Yeqsur nae “Ngar-aq,…pyeuf-eu ma” laer aertaq-euq deuq khawf, Yh 6:35; 8:12; 9:5; 10:11, 14; 11:25; 14:6 hawr-eu15:1 lafkhoer boftaq-euq mae. Yorhaq sanqbof ardanq baelar-eu gar nae Yeqsur Kali-aq, Miqyaer mae laer byacaevni toeqmaeq-awr nae (Yh 1), Yeqsur byacaevni guiqlanq-euq gar mr-euq garkawv boftaq-euq mae (Yh 2-12). Khoernar-aq, Yeqsur nae aqyawf-euq ghaqkhaer deuq-anr yawcof cof-aer maeq-euq dawq boftaq-awr (Yh 13-17), Yeqsur lafyaq-euq khoertav yashir-euq garkawv boftaq-euq mae (Yh 18-19). Khoernar-aq, arsaq saqlar-eu naeq-aer Yeqsur shir-euq gar nae ghofdaef lar-awr, gar mr-euq garkawv boftaq-euq mae (Yh 20-21).
\ip Yorhaq, Yeqsur-aq, Kali pyeuf-eu Miqyaer-euq Zaqyo mae laer byacaevni toeqmaeq taq-euq mae. Aqdui mqmaq maqbyav yarzir daef-eu jeq za’ni Yeqsur Kali-anr yajan-eu mae.
\iot Yorhaq Sanqbof-euq Mawrkawr:
\io1 I. Yeqsur Kali-anr toeqmaeq naeq-eu (Yh 1)
\io1 II. Yeqsur Kali byacaevni guiqlanq-euq gar mr-euq (Yh 2-12)
\io1 III. Yeqsur Kali, aqyawf-euq ghaqkhaer deuq-anr yawcof cof-aer maeq-euq (Yh 13-17)
\io1 IV. Yeqsur Kali, lafyaq-anr yashir-euq (Yh 18-19)
\io1 V. Yeqsur Kali shir-euq gar nae ghofdaef lar-awr, cantae-eu deuq-anr bimawr-euq (Yh 20-21)
\c 1
\s1 Shiqshaq Pi-awr Jawrle-euq
\p
\v 1 Ardanqbae ngae nae Dawq jawrluf-eu mae. Dawq khoer-aq, Miqyaer naeq-aer jawr-awr, Dawq khoer-aq, Miqyaer mae.
\v 2 Dawq khoer ardanqbae ngae nae, Miqyaer naeq-aer jawrluf-eu mae.
\p
\v 3 Yawqjeq navluf, aqyawf-anr ghoe-awr baetaq-euq mae. Khar baetaq-euq yawqjeq navluf-euq lafkhoer, aqyawf-anr maqghoeni baetaq-euq tiqjeq-iq maqjav-a.
\v 4 Aqyawf-euq lafkhoer daef-eu jeq anr-eu mae. Daef-eu jeq khoer-aq, tsawrhaq-euq yawshaef mae.
\v 5 Yawshaef khoer yawzanr-euq lafkhoer byaluf-eu mae. Yawzanr-aq, yawshaef-anr maq ghaqler-a.
\p
\v 6 Miqyaer nae khaerghae lef-euq Yorhaq laer kur-eu tsawrhaq tiq ghaq jawr-eu mae.
\v 7 Aqyawf-aq, sarkir kamq-eu ghaq pyeuf-awr, aqyawf-euq baqda’nae tsawrhaq dawqtawvluf janlarni yawshaef khoer-euq garkawv sarkir kamqle-euq mae.
\v 8 Aqyawf-aq, yawshaef khoer maqngeur-a. Yawshaef khoer-euq garkawv sarkir kamqle-euq mae.
\p
\v 9 Yawshaef khoer-aq, marjawvni ghae-eu yawshaef mae. Yawshaef khoer mirtsaq-euq khoertav khar daefle-euq tsawrhaq dawqtawv luf-anr bya’naeq le-euq mae.
\p
\v 10 Aqyawf, mirtsaq-euq khoertav jawr-eu mae. Mirtsaq heusiq aqyawf-anr ghoe-awr baetaq-euq khawf mirtsaqzaq, aqyawf-anr maq siqnya-a.
\v 11 Aqyawf, aqyawf nae baetaq-euq mirtsaq-anr oe-euq khawf, aqyawf-euq tsawrhaq deuq, aqyawf-anr maq hageuf-a.
\v 12 Aerkhawf, aqyawf-anr hageuf-awr, aqyawf-euq tsawrmyanr-anr kharjan-eu tsawrhaq-anr aqyawf, aqyawf maf-anr aryaq bif-awr, Miqyaer-euq zaq bi pyeuflar-eu mae.
\v 13 Tsawrhaq khoerdeuq, Miqyaer-euq zaq pyeuflar-euq-aq, tsawrjeuq tsawrca baqda’nae maqngeur-a. Shiqshaq-euq nuinoeq nuilov baqda’nae khawf maqngeur-aer, tsawrhaq-euq nuinoeq nuilov baqda’nae khawf maqngeur-a. Miqyaer nuima tsaq-eu baqda’nae pyeuflar-euq mae.
\p
\v 14 Dawq khoer-aq, shiqshaq pi-awr aqdui naeq-aer jawrle-euq mae. Aqyawf-euq yawshaef khanqsaer-anr aqdui ya’mawr-euq ma. Yawshaef khanqsaer khoer-aq, Aqda-euq Zaqyo tiq ghaq taef-euq yawshaef khanqsaer mae. Zaqyo heughaq-aq, guiqlanq yawdzanr hawr-eu yawtsaq yawdawr jeq byan-eu mae.
\p
\v 15 Yorhaq, aqyawf-euq garkawv sarkir kamq-awr, heulof-aer yawkhav-aer gur-eu lafkhoer aer-eu, “ ‘Ngaq-euq maeqnan oeluf-eu heughaq-aq, ngaq-euq navmaqtser huiqdzaeq-eu mae. Aqjeq mirnae aernar-aq, ngar maq daefle-euq minav-aer aqyawf daefluf-eu mae’ laer ngar aer-eu khoerghaq-aq aqyawf mae.”
\p
\v 16 Aqyawf byan-eu lafkhoer, aqdui yawqghaq navluf guiqlanq yawdzanr tiqjeq sair tiqjeq za-euq ma.
\v 17 Zanrdawq-aq, ♦Morseq-anr ghoe-awr bifnaeq lef-euq mae. Aerkhawf, guiqlanq yawdzanr hawr-eu yawtsaq yawdawr jeq-aq, Yeqsur Kali-anr nae dovle-euq mae.
\v 18 Tsawrhaq tiqghaq-iq tiqjawr-iq Miqyaer-anr maq mawrhaw-aq. Aqda-euq bawkhanr-euq lafkhoer jawr-eu Zaqyo tiq ghaq taef nae, Miqyaer-euq garkawv tsafgaq le-euq mae.
\s1 Yorhaq Dawqmaeq Maeq-eu
\r Mt 3:1-12; Mk 1:1-8; Lk 3:1-18
\p
\v 19 Heu-aq, Yorhaq nae kamq-euq sarkir deuq mae. Khoerngae, Yeqlursaqlaeq-anr jawr-eu Yurdav tsawrhaq nae, Yorhaq jawr-eu gar pirma deuq hawr-eu Leqbir tsawrhaq deuq-anr khaerghae-awr, aqyawf-anr heulof-aer bi narhaq-ir-euq mae, “Nawr aqsur ghaq le?”
\v 20 Aqyawf maq zaftaq-aer, maqpyaerni dawrcoeni aerkhof naeq-eu, “Ngar-aq, Kali maqngeur.”
\p
\v 21 Aqyawfmaf, aqyawf-anr par narhaq-eu, “Tox-aer mar-iq, nawr aqsur ghaq le? Erlirya le lor?”
\p Khoerngae, aqyawf aerkhof naeq-eu, “Ngar, Erlirya maqngeur.”
\p Aqyawfmaf par narhaq-eu, “Miqyaer gharduq ngaeqdan-eu khoerghaq le lor?”
\p Khoerngae, aqyawf aerkhof naeq-eu, “Maqngeur.”
\p
\v 22 Khoernar-aq, aqyawfmaf, aqyawf-anr narhaq-eu, “Nawr aqsur ghaq le? Nga’maf, nga’maf-anr khaerghae lef-euq deuq-anr tsaflernya paq-aer, nawr aqsur ghaq le laer yawqhar yawqha aersher-eq?”
\p
\v 23 Yorhaq aerkhof naeq-eu, “Ngar-aq, Miqyaer gharduq ngaeqdan-eu Irsaqyar nae aertaq-euq lof-aer,
\p \qt ‘♦Sanqpaq Miqyaer-euq garma shardawr-awq’ \qt* \rq (Isy 40:3)\rq*
\nb laer, bawrtsanq bawrdanr-anr jawr-awr gurluf-eu khoerghaq ma.”
\p
\v 24 Narhaq le-euq tsawrhaq khoerdeuq-aq, ♦Paqliqsaer deuq nae khaerghae lef-euq mae.
\v 25 Khoerngae, aqyawfmaf, Yorhaq-anr narhaq-eu, “Nawr, Kali khawf maqngeur, Erlirya khawf maqngeur, Miqyaer gharduq ngaeqdan-eu khoerghaq khawf maq ngeurmar-iq, aqjeq mirnae nawr, aqcawq-anr bartirsaq mrnaeq luf-eu le?”
\p
\v 26 Yorhaq, aqyawf maf-anr heulof-aer aerkhof naeq-euq mae, “Ngar-aq, ircuf nae bartirsaq mrnaeq luf-eu ma. Aerkhawf, nawmaf maq siqnya-eu tsawrhaq tiq ghaq, nawmaf-euq ghanrcae yawfluf-eu mae.
\v 27 Aqyawf, ngaq-euq maeqnan oe-euq khawf, ngaq-euq navmaqtser huiqdzaeq-eu mae. Ngar, aqyawf-euq saeqnawv arcav puirnaeq-eu taef-aer khawf maqgeux-a.”
\p
\v 28 Garkawv heu-aq, Yorhaq, Yawrdaq lawrbaq-euq nanrma dovkhaeq paw jav-eu Beqtaqnir pu-anr jawr-awr, bartirsaq mrnaeqluf ngae pyeuflar-euq mae.
\s1 Miqyaer-euq Yawrzaq
\p
\v 29 Nishawq ngae nan, aqyawf jawr-eu paw Yeqsur oeluf-eu gar Yorhaq ya’mawr ngae, heulof-aer aer-eu mae, “Mirtsaqzaq-euq iqbax-anr pidzae-eu Miqyaer-euq Yawrzaq-anr hawsher-eq!
\v 30 ‘Ngaq-euq maeqnan oeluf-eu khoerghaq-aq, ngaq-euq navmaqtser huiq-eu mae. Aqjeq mirnae aernar-aq, ngar maq daefle-euq minav-aer aqyawf daefluf-eu mae’ laer ngar aer-eu khoerghaq-aq, aqyawf mae.
\v 31 Yawbae ngar, aqyawf-anr maq siqnya-aq. Aerkhawf, Irsaqleqlav-anr panmaeq naeq-eu gharduq, nymq-mr ngar oe-awr bartirsaq mrnaeq luf-eu ma.”
\p
\v 32 Khoeruqtaf, Yorhaq heulof-aer sarkir parkamq-eu mae, “Yawshawr Saflar, khaqkhoeq lof-aer mq-anr nae zafka le-awr, aqyawf-euq khoertav dawfle taq-awr jawr-eu gar ngar ya’mawr-euq ma.
\v 33 Yawbae-aq, ngar, aqyawf-anr maq siqnya-aq. Aerkhawf, ircuf nae bartirsaq mrnaeq-awq laer ngaq-anr khaer-eu khoerghaq, ngaq-anr heulof-aer aernaeq laf-euq mae, ‘Yawshawr Saflar zafka le-awr, aqgeu ghaq-euq khoertav dawfluf-eu gar nawr ya’mawr nar-aq, khoerghaq-aq, Yawshawr Saflar nae bartirsaq mrnaeq-eu ghaq pyeuf-eu mae.’
\v 34 Ngar khoer-anr ya’mawr-awr, tsawrhaq khoerghaq-aq, Miqyaer-euq Zaqyo mae laer ngar sarkir kamq-eu ma.”
\s1 Kurbae Bae-euq Zaqlanr Deuq
\p
\v 35 Nishawq ngae nan, Yorhaq, aqyawf-euq zaqlanr nyiq ghaq naeq-aer khoergar yawfluf-eu mae.
\v 36 Aqyawf, Yeqsur oeluf-eu gar ya’mawr ngae aer-eu, “Miqyaer-euq Yawrzaq-anr hawsher-eq!”
\p
\v 37 Zaqlanr khoer nyiq ghaq Yorhaq khoerlof-aer aer-eu gar yagaq ngae, Yeqsur-euq maeqnan cantae ghae-euq mae.
\v 38 Yeqsur nanrghof ghofhaw-awr, aqyawfnyaf cantae luf-eu gar ya’mawr ngae narhaq-eu, “Nawnyaf aqjeq sharpov luf-eu le?”
\p Aqyawfnyaf narhaq-eu, “♦Laqbir-or! Nawr aqgar yaf-eu le?” (Laqbir laer aer-eu-aq, saqlaq laer aermawf-eu mae.)
\p
\v 39 Yeqsur, aqyawf nyaf-anr aernaeq-eu, “Lar-awr hawlar-awq.” Khoermirnae, aqyawfnyaf le-awr aqyawf-euq jawrduq-anr hawler-euq mae. Khoerngae, uqciftaw naqliq oeq laf aerghaqni byanlar-euq mirnae, khoerngae mir, aqyawfnyaf, Yeqsur naeq-aer yaf-euq mae.
\p
\v 40 Yorhaq aer-eu dawq yagaq-awr, Yeqsur-euq maeqnan cantae ler-euq khoer nyiq ghaq-euq lafkhoer tiq ghaq-aq, Sirmoq Beqtuvluv-euq aqnyir Aqdaeqlaeq mae.
\v 41 Aqdaeqlaeq mrbae bae-euq jeq-aq, aqyawf-euq ardov Sirmoq-anr povmawr-ir-awr aernaeq-eu, “Nga’nyaf, ♦Meqsirya-anr ya’mawr-euq ma.” (Meqsirya laer aer-eu-aq, Kali laer aermawf-eu mae.)
\v 42 Khoernar-aq, Aqdaeqlaeq, Sirmoq sheuq-awr, Yeqsur-anr dzoer-ir-euq mae. Yeqsur, Sirmoq-anr haw-awr aer-eu, “Nawr-aq, Yornav-euq zaqyo Sirmoq ngar-a. Aqkar nar-aq, nawq-anr Geqpar laer yakur taef-a.” (Geqpar laer aer-eu-aq, khaqlo laer aermawf-eu mae.)
\s1 Pirlirpuv Hawr-eu Naqdaqneqlar-anr Kur-euq
\p
\v 43 Nishawq ngae nan, Yeqsur, Gaqliqlaer mirkhanq-anr irmawf-eu mae. Aqyawf, Pirlirpuv-anr tanqpuq-awr aernaeq-eu, “Ngaq-euq maeqnan cantae lar-awq.”
\p
\v 44 Pirlirpuv heughaq-aq, Aqdaeqlaeq hawr-eu Beqtuvluv jawr-eu, Baeqdzerdaq-anr jawr-eu mae.
\v 45 Pirlirpuv, Naqdaqneqlar-anr povmawr-awr aqyawf-anr aernaeq-eu, “Morseq nae boftaq-euq zanrdawq-euq lafkhoer hawr-eu, Miqyaer gharduq ngaeqdan-eu deuq-euq sanqbof-euq lafkhoer boftaq-euq tsawrhaq khoerghaq-anr nga’maf ya’mawr-euq ma. Aqyawf-aq, Naqzaqlaer tsawrhaq Yorsaev-euq zaqyo Yeqsur mae.”
\p
\v 46 Naqdaqneqlar, aqyawf-anr aernaeq-eu, “Naqzaqlaer-anr nae yawmuiq aqjeq dovlar nya-eu la?” Pirlirpuv, aqyawf-anr aernaeq-eu, “Nawr lar-awr hawlar-awq!”
\p
\v 47 Naqdaqneqlar, Yeqsur jawr-eu gar larluf-eu gar Yeqsur ya’mawr ngae, Naqdaqneqlar-euq garkawv heulof-aer aer-eu mae, “Aqdir Irsaqleqlav tsawrhaq pyeuf-eu ghaq-anr hawsher-eq. Aqyawf-euq nuima-euq lafkhoer jaqmyawf maershuir maqanr-a.”
\p
\v 48 Khoerngae, Naqdaqneqlar, Yeqsur-anr narhaq-eu, “Nawr, ngaq-anr aqjox-aer siqnya-eu le?”
\p Yeqsur, aqyawf-anr aerkhof naeq-eu, “Pirlirpuv, nawq-anr maqkur-euq minav-aer, nawr siqguq arbawr-euq uqmov jawrluf ngae nae, ngar, nawq-anr mawr-euq ma.”
\p
\v 49 Naqdaqneqlar aer-eu, “Laqbir-or! Nawr-aq, Miqyaer-euq Zaqyo ngar-a! Irsaqleqlav tsawrhaq-euq Sanqpaq khawf ngeur ngar-a!”
\p
\v 50 Khoerngae, Yeqsur, aqyawf-anr aernaeq-eu, “ ‘Nawr siqguq arbawr-euq uqmov jawrluf ngae’ nae, ngar, nawq-anr mawr-euq ma laer ngar aer-eu mirnae nawr jan-eu le lor? Nawr heunav maqtser huiq-eu jeq-anr khawf ya’mawr taef-a.”
\v 51 Yeqsur, aqyawf-anr paraer-eu, “Ngar, nawmaf-anr aqdir aqmar aernaeq nyar, mq pantaq-euq gar ya’mawr taef-a. Miqyaer-euq mqtav ghaqkhaer, ♦Tsawrhaq-euq Zaqyo-euq khoertav tsawqtoeq tsawqdav-aer canluf-eu gar khawf ya’mawr taef-a.”
\c 2
\s1 Gaqnaq Pu-anr Oermr Bar-eu
\p
\v 1 Smq nan byanlar ngae, Gaqliqlaer mirkhanq-anr jav-eu Gaqnaq pu-anr oermr bar-eu jav-eu mae. Yeqsur-euq aqma khawf khoergar jawrluf-eu mae.
\v 2 Yeqsur hawr-eu aqyawf-euq zaqlanr deuq-anr khawf oermr bar-eu gar kurtaq-euq mae.
\v 3 Aqgaf dzaruir dawrjir-euq mirnae, Yeqsur-euq aqma, Yeqsur-anr aernaeq-eu, “Aqyawfmaf aqgaf dzaruir maqpar jav-eu ngar-a.”
\p
\v 4 Yeqsur, aqyawf-anr aernaeq-eu, “Zaqmiq aqbur-or! Nawr, ngaq-anr aqjeq taf-eu le? Ngaq-euq aryamq maq tsaqlar-aq siq.”
\p
\v 5 Yeqsur-euq aqma, aqjax mr-eu deuq-anr aernaeq-eu, “Aqyawf kharaer-eu lof-aer nawmaf mrcaw de-eq.”
\p
\v 6 Yurdav tsawrhaq zanr jav-eu lof-aer irshawr khaqlo ciqcur kof siq jav-eu mae. Tiq siq-euq lafkhoer ircuf 20, 30 keuv derler-eu mae.
\p
\v 7 Yeqsur, aqjax mr-eu khoerdeuq-anr aernaeq-eu, “Ciqcur teudeuq-anr ircuf khawfbyan-awq.”
\p Aqyawfmaf ciqcur maeqkhaeq-anr keuvni khawfbyan-euq mae.
\v 8 Khoerngae, Yeqsur paraer-eu, “Nymq-mr povjawr-aq, kuq-awr oermr bar-eu gar aqyuif geuf-eu ghaq-anr ciqnaeq-ir-awq.” Aqyawfmaf kuq-awr ciqnaeq-ir-euq mae.
\v 9 Oermr bar-eu gar aqyuif geuf-eu ghaq, ircuf, aqgaf dzaruir pyeuflar-euq khoer-anr dawrhaw-euq mae. Aqyawf aqgaf dzaruir khoer aqgar nae za-euq laer maq siqnya-a. (Aerkhawf, ircuf khawfanr-euq aqjax mr-eu khoerdeuq siqnya-eu mae.) Khoerngae, aqyawf, yoshuif ghaq-anr kur-awr,
\v 10 aqyawf, yoshuif-anr aernaeq-eu, “Aqsur ghaq maqkaq, aqgaf dzaruir yawkuir jeqhu ciqdav naeq-awr, daqyan deuq dawrdaev laf-iq ngae hawr-eu maqkuir-eu ciqdav naeq-eu mae. Aerkhawf, nawr-aq, aqgaf dzaruir yawkuir nymq-mr keuvni jeqhmq taq-euq nga lawrnae!”
\p
\v 11 Gaqliqlaer mirkhanq-anr jav-eu Gaqnaq pu-anr Yeqsur bisiq bimawr-eu jeq mrbae bae-euq lafkhoer, aqyawf-euq yawshaef khanqsaer aqcawq-anr bimawr-euq mae. Khoerngae, aqyawf-euq zaqlanr deuq, aqyawf-anr janlar-euq mae.
\p
\v 12 Khoernar-aq, Yeqsur, aqyawf-euq aqma, aqyawf-euq maernmr deuq hawr-eu aqyawf-euq zaqlanr deuq naeq-aer Gaqbeqneqoq-anr ir-euq mae. Aerkhawf, khoergar ghawqmya nan maqjawr-aq.
\s1 Uqduq Tanqnymr Nymrma Lavshawr-euq
\r Mt 21:12-13; Mk 11:15-17; Lk 19:45-46
\p
\v 13 Yurdav tsawrhaq-euq Baqsaqkaq yawbui bui-eu aryamq paelar-awr, Yeqsur, Yeqlursaqlaeq-anr le-euq mae.
\v 14 Khoerngae, Yeqsur ♦uqduq tanqnymr nymrma-euq lafkhoer, mawrner, yawr hawr-eu khaqkhoeq anq-eu tsawrhaq-anr ya’mawr-awr, pyur parnaeq-eu tsawrhaq deuq pyur parnaeq parnaeq-aer jawr-eu gar khawf ya’mawr-euq mae.
\v 15 Yeqsur, arcav yur-awr, cavpyaef pyaef-euq mae. Khoernar-aq, uqduq tanqnymr nymrma-euq lafkhoer nae aqyawfmaf dawqtawv luf-anr, mawrner hawr-eu yawrdeuq naeq-aer taedov-euq mae. Pyur parnaeq-eu deuq-euq pyur khawf ngawqkhar-awr, aqyawf maf-euq hawqje ngawqdzae-euq mae.
\v 16 Aqyawf, khaqkhoeq anqluf-eu deuq-anr khawf aernaeq-eu, “Khaqkhoeq teudeuq bafdov ghae-awq, ngaqDa-euq nymr-anr laev dzufduq taqbi pyeuflar.”
\p
\v 17 Khoerngae, aqyawf-euq zaqlanr deuq boftaq-euq dawq heudawq-anr noeqmawr lar-euq mae,
\p \qt “Miqyaer-or! Ngar, nawq-euq nymr-anr nuima keuv duidui-eu mirnae, ngaq-anr ur gawrlar luf-eu nya.”\qt* \rq (Jc 69:9)\rq*
\p
\v 18 Khoermirnae, Yurdav tsawrhaq-euq aqyuif aqtsu deuq, Yeqsur-anr narhaq-eu, “Nawr heudeuq janr-euq heu, nga’maf-anr aqgeu jeq bisiq bimawr-eu laer janr-eu le?”
\p
\v 19 Yeqsur, aqyawf maf-anr aerkhof naeq-eu, “Nawmaf, uqduq tanqnymr nymrma heu pyavdzae-awq, ngar smq nan-euq lafkhoer tsovpar ma.”
\p
\v 20 Khoerngae, Yurdav tsawrhaq narhaq-eu, “Uqduq tanqnymr nymrma heunymr 46 khof byanni tsov-euq mae. Nawr smq nan-euq lafkhoer taef-aer tsovpar nya-eu le lor?”
\p
\v 21 Aerkhawf, Yeqsur aer-eu uqduq tanqnymr nymrma khoer-aq, aqyawf-euq mawrdo-anr aermawf-eu mae.
\v 22 Khoermirnae, Yeqsur shir-awr ghofdaeflar ngae, aqyawf nae aqyawf maf-anr aertaq-euq dawq heudawq-anr zaqlanr deuq noeqdov lar-euq mae. Khoerngae jawr, aqyawfmaf, ♦Yaerbof-anr khawf, Yeqsur nae ngaeq-euq dawq-anr khawf jan-euq mae.
\s1 Yeqsur, Tsawrhaq-anr Siqnya-eu Mae
\p
\v 23 Yeqsur, Yeqlursaqlaeq-anr jawr-awr Baqsaqkaq yawbui builuf ngae, tsawrhaq ghawqmya’ni aqyawf nae mr-euq bisiq bimawr-eu jeq-anr ya’mawr-awr, aqyawf-euq tsawrmyanr-anr janlar-euq mae.
\v 24 Aerkhawf, Yeqsur-aq, aqyawf-euq mawrdo tsawrhaq khoerdeuq-anr maq a’naeq-aq. Aqjeq mirnae aernar-aq, aqyawf, tsawrhaq dawqtawv luf-anr siqnya-eu mae.
\v 25 Aqcawq, aqyawf-anr tsawrhaq-euq garkawv sarkir kamqnaeq-eu laer maqya ghaeni, Yeqsur, tsawrhaq-euq lafkhoer aqjeq anr-eu la laer siqnya-eu mae.
\c 3
\s1 Yeqsur Hawr-eu Nirgawrdiq
\p
\v 1 Khoerngae, Nirgawrdiq laer kur-eu Paqliqsaer tiq ghaq jawr-eu mae. Aqyawf-aq, Yurdav tsawrhaq-anr uvlanr-eu aqyuif tiq ghaq mae.
\v 2 Uqcif paw, aqyawf, Yeqsur jawr-eu gar lar-awr aer-eu, “Laqbir-or! Nawr-aq, Miqyaer jawr-eu gar nae oe-euq saqlaq tiq ghaq ngar-a laer nga’maf siqnya-eu ma. Aqjeq mirnae aernar-aq, nawq nae janr-euq bisiq bimawr-eu jeq, janr-eu ghaq naeq-aer Miqyaer maqjawr lawnmr-aq, tsawrhaq tiqghaq-iq maq janrnya-a.”
\p
\v 3 Yeqsur aerkhof naeq-eu, “Ngar, nawq-anr aqdir aqmar aernaeq nyar, tsawrhaq tiq ghaq maq daefpov maq daefpar nar-aq, Miqyaer uvlanr-eu jeq-anr maqya mawr-ar.”
\p
\v 4 Nirgawrdiq, aqyawf-anr narhaq-eu, “Mawqle-euq tsawrhaq aqjox-aer par daefpov par daefpar nya-eu la? Aqma-euq uqmav-euq lafkhoer urler-awr nyiq pov tiq pov par daefle nya-eu la laq?”
\p
\v 5 Khoerngae, Yeqsur heulof-aer aerkhof naeq-euq mae, “Ngar, nawq-anr aqdir aqmar aernaeq nyar, tsawrhaq tiq ghaq ircuf hawr-eu muiq-eu Saflar-anr nae daefle-euq maqngeur nar-aq, Miqyaer uvlanr-eu lafkhoer maqya urler-a.
\v 6 Shiqshaq-anr nae daefle-euq jeq-aq, shiqshaq mae. Yawshawr Saflar-anr nae daefle-euq jeq-aq, saflar mae.
\v 7 ‘Nawmaf ya daefpov ya daefpar mae’ laer ngar aer-eu gar nawr taq zanqler.
\v 8 Jaqlaer-aq, khar bawghae mawf-eu paw bawghae-eu mae. Nawr, jaqlaer baw-eu tersar-anr gaqnya-eu khawf, aqgeugar nae bawlaf-awr, aqgeu paw bawghae-eu nga laer maq siqnya-a. Yawshawr Saflar-anr nae daefle-euq tsawrhaq yawqghaq navluf khawf khoerlof-aer dur-eu mae.”
\p
\v 9 Nirgawrdiq, aqyawf-anr aerkhof naeq-eu lafkhoer narhaq-eu, “Teulof-aer aqjox-aer pyeufnya-eu la?”
\p
\v 10 Yeqsur, aqyawf-anr heulof-aer aerkhof naeq-euq mae, “Nawr, Irsaqleqlav tsawrhaq-euq saqlaq geufluf-eu khawf, garkawv heudeuq-anr maq ghovshaw nya-eu le siq laq?
\v 11 Ngar, nawq-anr aqdir aqmar aernaeq nyar, nga’maf siqluf-eu garkawv nga’maf ja-awr, nga’maf mawrluf-eu garkawv nga’maf sarkir kamq-eu ma. Aerkhawf, nga’maf sarkir kamq-eu gar nawmaf maq hageuf-a.
\v 12 Ngar, nawmaf-anr mirtsaq-anr taf-eu garkawv deuq ja’maeq-eu khawf, nawmaf maqjan nar-aq, ngar, nawmaf-anr mq-anr taf-eu garkawv deuq ja’maeq ngae, nawmaf aqjox-aer parjan nmr-mq?
\v 13 Mq-anr nae zafka le-awr, mq-anr khawf jawrluf-eu Tsawrhaq-euq Zaqyo maqngeur nar-aq, tsawrhaq tiqghaq-iq mq-anr maq davler haw-aq.
\v 14 Morseq, bawrtsanq bawrdanr-anr arlawr khanqtur-euq lof-aer, Tsawrhaq-euq Zaqyo-anr khawf khoerlof-aer yabi khanqtur taef-a.
\v 15 Khoer baqda’nae, aqyawf-anr kharjan-eu aqsur ghaq maqkaq, maqya cawv-ir-eu uqtaf, mqmaq maqbyav yarzir yadaef taef-a.”
\s1 Miqyaer, Mirtsaqzaq-anr Gaq Duidui-eu
\p
\v 16 “Miqyaer, mirtsaqzaq-anr gaq duidui-eu mirnae, aqyawf-euq Zaqyo tiq ghaq taef khawf bifnaeq lef-euq mae. Zaqyo-anr kharjan-eu tsawrhaq maqya cawv-ir-eu uqtaf, mqmaq maqbyav yarzir yadaef-eu mae.
\p
\v 17 Aqjeq mirnae aernar-aq, mirtsaqzaq-anr yarkhaq bidar-eu laer Miqyaer, aqyawf-euq Zaqyo-anr mirtsaq-euq khoertav khaerghae lef-euq maqngeur-a. Mirtsaqzaq, aqyawf-euq baqda’nae kakhof-eu jeq za’nya’ni khaerghae lef-euq mae.
\p
\v 18 “Aqyawf-anr kharjan-eu tsawrhaq-aq, yarkhaq dar-eu gar maqya daq-a. Aerkhawf, maqjan-eu tsawrhaq-aq, yarkhaq dar-eu gar daqluf-eu mae. Aqjeq mirnae aernar-aq, aqyawf, Miqyaer-euq Zaqyo tiq ghaq taef-euq tsawrmyanr-anr maqjan-a.
\v 19 Yarkhaq dar-eu jeq-aq heulof-aer mae. Mirtsaq-euq khoertav yawshaefbya le-euq khawf, tsawrhaqzaq yawdoer jeq mr-eu mirnae, yawshaef-anr navmaqtser yawzanr-anr gaq-eu mae.
\v 20 Yawdoer jeq kharmr-eu tsawrhaq-aq, yawshaef-anr byae-awr, aqyawf mrluf-euq jeq maqya dovlarni yawshaef bya-eu gar maqlar-a.
\v 21 Aerkhawf, yawtsaq yawdawr jeq mr-eu tsawrhaq-aq, aqyawf nae mr-euq jeq, Miqyaer-anr ghoe-awr mr-euq nga laer byacaevni bi dovlar-eu gharduq, yawshaef jav-eu gar lar-eu mae.”
\s1 Yeqsur Hawr-eu Bartirsaq Mrnaeq-eu Yorhaq
\p
\v 22 Khoernar-aq, Yeqsur hawr-eu aqyawf-euq zaqlanr deuq, Yurdav mirkhanq-anr ir-euq mae. Khoergar aqyawf, zaqlanr deuq naeq-aer jawr-awr, bartirsaq mrnaeq-euq mae.
\v 23 Khoerngae, Aernoq-anr jav-eu Saqliq meuq-euq dawqpae ircuf ghawqmya’ni danq-eu mirnae, Yorhaq bartirsaq mrnaeq luf-eu mae. Aqyawfmaf lar-awr bartirsaq hageuf lar-euq mae.
\v 24 (Heungae keuvni, Yorhaq, kuv-anr maqbi nyaefur-aq siq.)
\p
\v 25 Khoerngae, Yorhaq-euq zaqlanr, Yurdav tsawrhaq naeq-aer lavmuiq lavshawr-eu zanr-euq garkawv dawqpyaer pyaerluf-eu mae.
\v 26 Aqyawfmaf, Yorhaq jawr-eu gar lar-awr aer-eu, “Laqbir-or! Hawsher-eq. Yawrdaq lawrbaq-euq nanrma dovkhaeq paw nawq naeq-aer jawr ngae, aqyawf-euq garkawv nawr sarkir kamq-euq khoerghaq, nymq-mr aqcawq-anr bartirsaq mrnaeq luf-eu mae. Tsawrhaq dawqtawvluf, aqyawf jawr-eu gar irluf-eu mae.”
\p
\v 27 Yorhaq heulof-aer aerkhof naeq-euq mae, “Mq-euq khoertav jawr-eu Miqyaer nae bifnaeq-euq jeq maqngeur nar-aq, tsawrhaqzaq-aq tiqjeq-iq maqza nya-a.
\v 28 ‘Ngar-aq, Kali maqngeur, Kali-euq maeqhu Miqyaer nae khaerghae lef-euq ghaq taef ma’ laer ngar, nawmaf-anr aernaeq-euq ma. Ngaq nae aer-euq dawq heudawq-anr nawmaf khawf sarkir kamqnya-eu mae.
\v 29 Miqshuif-anr sheuq-eu ghaq-aq, Yoshuif mae. Yoshuif-euq cawq yoshuif-euq dawqpae yawf-awr, yoshuif-euq dawq yagaq ngae, laqkhaqcaer duidui-eu mae. Khoerlof-aer durni, ngar khawf laqkhaq caer-eu jeq byan duidui mir-a.
\v 30 Aqyawf-aq, yahuiq ya manrlar-awr, ngar-aq, yateq ya’nyir-ir-eu mae.”
\s1 Mq-anr Nae Oe-euq Ghaq
\p
\v 31 “Mq-anr nae oe-euq ghaq-aq, dawqtawv luf-euq khoertav huiqdzaeq-eu ghaq mae. Mirtsaq-anr nae dovlar-euq ghaq-aq, mirtsaq-anr taf-awr, mirtsaq-euq garkawv taef-aer ngaeq-awr tmr-eu mae. Mq-anr nae oe-euq ghaq-aq, dawqtawv luf-euq khoertav huiqdzaeq-eu ghaq mae.
\v 32 Aqyawf nae yagaq ya’mawr-euq deuq aqyawf sarkir kamq-eu mae. Aerkhawf, aqyawf nae sarkir kamq-euq gar tiqghaq-iq maq hageuf-a.
\v 33 Aqyawf nae sarkir kamq-euq gar hageuf-eu tsawrhaq-aq, Miqyaer-aq, tsaq-awr dawr-eu mae laer jmq diq-eu mae.
\v 34 Miqyaer nae khaerghae lef-euq ghaq-aq, Miqyaer-euq dawq ngaeq-eu mae. Aqjeq mirnae aernar-aq, Miqyaer, aqyawf-anr Yawshawr Saflar maqpaeq maq savjir coer-eu gar keuvni bif-eu mae.
\v 35 Aqda, Zaqyo-anr gaq-awr, yawqjeq navluf aqyawf-euq aqlaf-euq lafkhoer a’naeq jir-euq mae.
\v 36 Zaqyo-anr jan-eu tsawrhaq-aq, mqmaq maqbyav yarzir daef-eu jeq za-eu mae. Zaqyo-anr maqjan-eu tsawrhaq-aq, daef-eu jeq-anr maqya mawr-eu uqtaf, Miqyaer nuima paer-eu jeq, yawqjawr navluf aqyawf-euq khoertav javluf-eu mae.”
\c 4
\s1 Yeqsur, Saqmaqlivma-anr Maeqnaeq-euq
\p
\v 1 Khoerngae, Yeqsur-aq, Yorhaq navmaqtser aqcawq-anr zaqlanr bi pyeuflar-awr, bartirsaq mrnaeq luf-eu mae laer Paqliqsaer deuq yagaq-euq gar Yeqsur yasiq-euq mae.
\v 2 (Aqdir aernar-aq, Yeqsur, aqcawq-anr bartirsaq maq mrnaeq-aq, aqyawf-euq zaqlanr deuq nae mrnaeq-euq taef mae.)
\v 3 Aqyawf, Yurdav mirkhanq-anr nae dov-ir-awr, Gaqliqlaer mirkhanq-anr ghofler-euq mae.
\p
\v 4 Aerkhawf, aqyawf, Saqmaqliv mirkhanq-anr ya canpav-eu mae.
\v 5 Khoermirnae, aqyawf, Saqmaqliv mirkhanq-anr jav-eu Surkaq laer kur-eu meuq tiq meuq-anr irkeuv-euq mae. Meuq heumeuq-aq, Yaqkov nae aqyawf-euq zaqyo Yorsaev-anr biftaq yaf-euq mirtsaq khoertsanr-euq dawqpae jav-eu mae.
\v 6 Khoergar, Yaqkov-euq landuq jav-eu mae. Yeqsur ghaqdoer candoer-euq mirnae, landuq-euq dawqpae nuirluf-eu mae. Khoerngae yamq-anr nanlov caelar mawf-eu mae.
\p
\v 7 Khoerngae, Saqmaqlivma tiq ghaq ircuf khawfle-euq mae. Yeqsur, aqyawf-anr shar-eu, “Ngaq-anr ircuf bidawr naeqlaf-awq.”
\p
\v 8 (Khoerngae yamq-anr zaqlanr deuq meuq-anr dzaqdzaq dawrdawr zeurler-euq mae.)
\p
\v 9 Khoerngae, Saqmaqlivma khoerghaq, aqyawf-anr aernaeq-eu, “Nawr, Yurdav tsawrhaq pyeuf-eu khawf, Saqmaqlivma pyeuf-eu ngaq-anr aqjox-aer ircuf shardawr-eu le?” Aqjeq mirnae aernar-aq, Yurdav tsawrhaq hawr-eu ♦Saqmaqliv tsawrhaq yawkaq tiqjeq-iq maq mrtaf, maq cawqtaf-a.
\v 10 Yeqsur, aqyawf-anr aerkhof naeq-eu, “Miqyaer nae bif-euq lafsawq hawr-eu, ‘Ngaq-anr ircuf bidawr naeqlaf-awq’ laer nawq-anr sharluf-eu ghaq aqsur ghaq la laer nawr siqnya lawnmr-aq, nawr, aqyawf-anr shar taef-a. Aqyawf khawf nawq-anr daef-eu jeq bif-eu ircuf bidawr naeqlaf taef-a.”
\p
\v 11 Khoerngae, zaqmiq aqbur khoerghaq heulof-aer aer-eu mae: “Saqlaq-or! Nawr ircuf khawf-eu keuka maqanr-eu uqtaf, landuq heuduq yawnaf mae. Nawr, daef-eu jeq bif-eu ircuf aqgeugar nae khawflaq-ir-eu?
\v 12 Nawr, landuq heuduq bifnaeq laf-euq, aqdui-euq aqda Yaqkov navmaqtser huiqdzaeq-eu le lor? Aqyawf hawr-eu aqyawf-euq zaqdeuq, aqyawf-euq jeqzaq deuq khawf, landuq heuduq-anr dawr-euq mae.”
\p
\v 13 Yeqsur, aqyawf-anr heulof-aer aerkhof naeq-euq mae, “Ircuf heu khardawr-eu tsawrhaq-aq, par maeflar-a siq.
\v 14 Aerkhawf, ngar bidawr-eu ircuf khardawr-euq tsawrhaq-aq, tiqjawr-iq maqpar maeflar-ar. Ngar bidawr-eu ircuf khoer, tsawrhaq khoerghaq-euq lafkhoer ircuf irbyoe pyeuf-awr, mqmaq maqbyav yarzir daef-eu jeq za-eu gar keuvni tanqdavlaf taef-a.”
\p
\v 15 Khoerngae, zaqmiq aqbur khoerghaq, aqyawf-anr aernaeq-eu, “Saqlaq-or! Ngar, ircuf maqya maef-eu uqtaf, ngar, heugar ircuf maqya khawfleni, ircuf khoer ngaq-anr bidawr naeqlaf-awq.”
\p
\v 16 Yeqsur, aqyawf-anr aernaeq-eu, “Ghofler-awr nawq-euq khaqdzerzaq kurlaq ler-awq.”
\p
\v 17 Zaqmiq aqbur khoerghaq aerkhof-eu lafkhoer aer-eu, “Ngar, khaqdzerzaq maqbaw.” Khoerngae, Yeqsur, aqyawf-anr heulof-aer aernaeq-euq mae: “ ‘Ngar, khaqdzerzaq maqbaw’ laer nawr aer-eu-aq tsaq mae.
\v 18 Aqjeq mirnae aernar-aq, nawr ngaq zanr irdzeur-awr, nymq-mr nawq naeq-aer jawrluf-eu ghaq khawf, nawq-euq khaqdzerzaq maqngeur-a. Nawr tox-aer aer-eu-aq tsaq duidui mae.”
\p
\v 19 Khoerngae, zaqmiq aqbur khoerghaq, aqyawf-anr heulof-aer aernaeq-euq mae: “Saqlaq-or! Nawr-aq, Miqyaer gharduq ngaeqdan-eu tiq ghaq nga laer ngar hawdov-euq ma.
\v 20 Nga’maf-euq aqpoeq deuq-aq, gawqjawq heujawq-euq khoertav, Miqyaer-anr uqduq tanq-eu mae. Aerkhawf, nawmaf, Yurdav tsawrhaq-aq, Miqyaer-anr uqduqtanq nar-aq, Yeqlursaqlaeq-anr yatanq ler-eu mae laer aer-eu mae.”
\p
\v 21 Khoerngae, Yeqsur, aqyawf-anr heulof-aer aernaeq-euq mae, “Zaqmiq aqbur-or! Ngaq-anr jan-awq. Gawqjawq heujawq-euq khoertav maqaer, Yeqlursaqlaeq-anr maqaer, nawmaf, Aqda-anr uqduq maqya tanqler-eu aryamq keuvle luf-eu mae.
\v 22 Nawmaf-aq, yawqha maq siqnya-eu jeq-anr uqduq tanqluf-eu mae. Nga’maf-aq, nga’maf siqnya-eu jeq-anr uqduq tanqluf-eu ma. Aqjeq mirnae aernar-aq, kakhof-eu jeq-aq, Yurdav tsawrhaq-euq lafkhoer nae dovle-eu mae.
\v 23 Aqda-anr aqdirma-aer uqduq tanq-eu tsawrhaq-aq, saflar-euq lafkhoer hawr-eu yawtsaq yawdawr-euq lafkhoer uqduq tanq-eu aryamq keuvle luf-eu mae. Nymq-mr keuvle taq-euq mae. Aqjeq mirnae aernar-aq, Aqda-aq, aqyawf-anr khoerlof-aer uqduq tanq-eu tsawrhaq-anr povluf-eu mae.
\v 24 Miqyaer-aq, Saflar mae. Khoermirnae, aqyawf-anr uqduq khartanq-eu tsawrhaq, saflar-euq lafkhoer hawr-eu yawtsaq yawdawr-euq lafkhoer uqduq yatanq-eu mae.”
\p
\v 25 Zaqmiq aqbur khoerghaq, aqyawf-anr aernaeq-eu, “Kali laer kur-eu Meqsirya oeluf mae laer, ngar siqnya ma. Aqyawf oe ngae, nga’maf-anr yawqjeq navluf aernaeqlaf taef-a.”
\p
\v 26 Yeqsur, aqyawf-anr aernaeq-eu, “Nawq naeq-aer dawq ngaeqcawq luf-eu ngar-aq, Meqsirya ma.”
\p
\v 27 Khoerngae nyiq pav-aer, aqyawf-euq zaqlanr deuq ghofkeuv le-euq mae. Yeqsur, zaqmiq aqbur tiq ghaq naeq-aer dawq ngaeqcawq luf-eu mirnae, aqyawfmaf zanqler-euq mae. Aerkhawf, aqyawf-anr heulof-aer tiqghaq-iq maq narhaq-a, “Nawr aqjeq sharpov luf-eu le? Nawr aqjeq mirnae aqyawf naeq-aer dawq ngaeqcawq luf-eu le?”
\p
\v 28 Khoerngae, zaqmiq aqbur khoerghaq, aqyawf-euq ircuf oeqlanq bijav yaf-awr, meuq paw le-awr nae meuq-anr jawr-eu tsawrhaq-anr heulof-aer aernaeq-euq mae,
\v 29 “Nawmaf hawle sher-eq. Tsawrhaq tiq ghaq, ngaq nae khar mrdzeur yaf-euq yawqjeq navluf ngaq-anr ja’maeq naeqlaf-euq mae. Aqyawf-aq, Kali ngeur-eu law maqsiq ngar-a?”
\v 30 Khoermirnae, aqyawfmaf meuq-anr nae dov-ir-awr, Yeqsur jawr-eu gar ir-euq mae.
\p
\v 31 Khoer yawkaq-anr aqyawf-euq zaqlanr deuq, Yeqsur-anr shar-eu, “Laqbir-or! Dzaqlar-awq.”
\p
\v 32 Yeqsur, aqyawf maf-anr aernaeq-eu, “Ngar, nawmaf maq siqnya-eu dzaq-eu jeq jav-eu ma.”
\p
\v 33 Khoerngae, zaqlanr deuq-euq yawkaq tiqghaq tirghaq aer-eu, “Tsawrhaq tiqghaqnav nae aqyawf-anr tiqjeqpaq bidzaq-euq nga laq?”
\p
\v 34 Yeqsur, aqyawf maf-anr heulof-aer aernaeq-euq mae, “Ngaq-anr khaerghae lef-euq ghaq-euq nuima tsaqni mr-awr, aqyawf-euq gar mrluiv-eu heu-aq, ngaq-euq dzaqdzaq dawrdawr ma.
\v 35 ‘Bala oeq siq dzeur nar-aq, caer yaeqyamq keuvlar-eu ngar-a’ laer nawmaf aer-eu maqngeur lor? Aerkhawf, ngar, nawmaf-anr aernaeq nyar. Myanlar-awr, yaeqder lar-euq caeryar-anr myavnuiv ghawrbyae-awr hawsher-eq!
\v 36 Saeq-eu ghaq hawr-eu yaeq-eu ghaq tiqkawv lof-aer laqkhaq yacaerni, yaeq-eu ghaq arpoeq za-awr, mqmaq maqbyav yarzir bidaef-eu arsiq dae’uiq-eu mae.
\v 37 ‘Tiq ghaq saeq-awr, tiq ghaq yaeq-eu mae’ laer aer-eu khoerdawq-aq, heugar tsaq-eu mae.
\v 38 Ngar, nawmaf-anr khaerghae-awr nawmaf nae maqmr-aer, aqcawq nae mrtaq-euq caeryar-anr biyaeq-ir ma. Aqcawq nae mrtaq-euq gar nawmaf yayaeq taef-a.”
\p
\v 39 Zaqmiq aqbur khoerghaq, “Ngaq nae khar mrdzeur yaf-euq yawqjeq navluf ngaq-anr jadov naeqlaf-euq mae” laer sarkir kamq-eu mirnae, meuq khoermeuq-anr jawr-eu Saqmaqliv tsawrhaq ghawqmya’ni Yeqsur-anr janlar-euq mae.
\v 40 Saqmaqliv tsawrhaq khoerdeuq, Yeqsur jawr-eu gar oe-awr, aqyawfmaf naeq-aer jawrnaeq laf-awq laer shar-eu mirnae, aqyawf khoergar nyiq nan jawr-euq mae.
\p
\v 41 Khoerngae, Yeqsur-euq dawq baqda’nae janlar-euq tsawrhaq par myaqlar-euq mae.
\p
\v 42 Khoerngae, aqyawfmaf, zaqmiq aqbur khoerghaq-anr aernaeq-eu, “Nymq-mr nga’maf jan-eu-aq, nawq-euq dawq baqda’nae maqngeur-aer, nga’maf, yawqha yawqha yagaq-euq mirnae jan-awr, tsawrhaq heughaq-aq, aqdir aqmar mirtsaqzaq-anr Kakhof-eu ghaq pyeuf-eu Kali ngar-a laer nga’maf siqnya lar-euq ma.”
\s1 Yeqsur, Tsawrhuiq Tsawrma-euq Zaqyo Lavtaq-euq
\p
\v 43 Khoergar jawr-eu nyiq nan dzeur-euq nar-aq, Yeqsur khoergar nae dov-ir-awr, Gaqliqlaer mirkhanq-anr le-euq mae.
\v 44 Yeqsur, Miqyaer gharduq ngaeqdan-eu tsawrhaq-aq, yawqha-euq jawrkhanq-anr khanqsaer maqjav-a laer sarkirkamq taq-euq jav-eu mae.
\v 45 Aerkhawf, Yeqsur, Gaqliqlaer mirkhanq-anr lekeuv ngae, Gaqliqlaer tsawrhaq deuq, aqyawf-anr hageuf-euq mae. Aqjeq mirnae aernar-aq, aqyawfmaf khawf Yeqlursaqlaeq-anr yawbui bui-eu gar le-awr, yawbuibui ngae Yeqsur nae kharmr-euq yawqjeq navluf ya’mawr-euq mae.
\p
\v 46 Khoernar-aq, Yeqsur, aqyawf nae ircuf-anr aqgaf dzaruir lavpyeuf-euq Gaqliqlaer mirkhanq-anr jav-eu Gaqnaq pu-anr parle-euq mae. Khoerngae, tsawrhuiq tsawrma tiq ghaq-euq zaqyo, Gaqbeqneqoq-anr jawr-awr narluf-eu mae.
\v 47 Yeqsur, Yurdav mirkhanq-anr nae Gaqliqlaer mirkhanq-anr lartaq-euq mae laer tsawrhuiq tsawrma heughaq yagaq ngae, Yeqsur jawr-eu gar le-awr aqyawf-euq zaqyo-anr bi lavtaq leni Yeqsur-anr tanqshar-euq mae. Aqjeq mirnae aernar-aq, aqyawf-euq zaqyo shirler luf-eu mae.
\p
\v 48 Yeqsur, aqyawf-anr aernaeq-eu, “Bisiq bimawr-eu jeq hawr-eu zanqler paq-aer ghae-eu jeq-anr nawmaf maqya mawr-euq khoer-aq maqjan-a.”
\p
\v 49 Tsawrhuiq tsawrma khoerghaq aer-eu, “Sanqpaq-or! Ngaqli maqshir-euq minav-aer hawle naeqlaf-awq!”
\p
\v 50 Yeqsur, aqyawf-anr aernaeq-eu, “Nawr ghof-ir-awq, nawqli maqshirni yadaef taef-a.”
\p Khoerngae, tsawrhuiq tsawrma khoerghaq, Yeqsur nae aqyawf-anr aernaeq-euq dawq-anr jan-awr ghof-ir-euq mae.
\v 51 Aqyawf ghof-ir luf ngae, aqyawf-euq kuirlaf zaqkhav deuq, aqyawf-anr garpaer-anr tanqpuq-awr aer-eu, “Nawqli maqshirni daefluf mae.”
\p
\v 52 Khoerngae, aqyawf-euq zaqyo aqgeu yamq-anr danqbae-awr maqgar lar-euq la laer aqyawf, aqyawf maf-anr narhaq ngae, aqyawfmaf, aqyawf-anr aernaeq-eu, “Mirnan nan’ghanr paw naqliq tiq laf-anr aqyawf pyaq-eu lawq-ir-euq mae.”
\p
\v 53 Aryamq khoeryamq-aq, “Nawqli maqshirni yadaef taef-a” laer Yeqsur, aqyawf-anr aernaeq-euq khoeryamq nyiq pav-aer tsaq ngar-a laer tsawrhuiq tsawrma khoerghaq-anr siqler-euq mae. Khoerngae, aqyawf hawr-eu aqyawf-euq miqsawrzaq dawqtawvluf, Yeqsur-anr janlar-euq mae.
\p
\v 54 Heu-aq, Yeqsur, Yurdav mirkhanq-anr nae Gaqliqlaer mirkhanq-anr lekeuv-awr, bisiq bimawr-eu jeq mr-euq nyiq jeq tiqjeq mae.
\c 5
\s1 Landzer-anr Jawr-eu Tiq Ghaq-anr Bi Taqler-euq
\p
\v 1 Khoernar-aq, Yurdav tsawrhaq yawbui bui-eu aryamq keuvlar-euq mirnae, Yeqsur, Yeqlursaqlaeq-anr le-euq mae.
\p
\v 2 Yeqlursaqlaeq meuq-euq lafkhoer, Yawr lanrkhaeq-euq dawqpae, ♦Heqbyaer dawq Beqdeqsaqdar laer kur-eu lan tiq lan jav-eu mae. Lan heulan-euq dawqpae saeqghawv ngaq ghawv jav-eu mae.
\v 3 Saeqghawv heudeuq-euq lafkhoer, myavbaef baef-eu tsawrhaq, kuircawv cawv-eu tsawrhaq hawr-eu kuirshir lafshir shir-eu tsawrhaq, nar-eu tsawrhaq ghawqmya’ni yufluf-eu mae. Aqyawfmaf ircuf nyinyi-aer ghaelar-eu gar dawqluf-eu mae.
\v 4 Aryamq baw-awr tsaqlar ngae, mqtav ghaqkhaer lan-euq lafkhoer zafka le-awr, ircuf-anr lavnyi le-eu mae. Ircuf khoer nyinyi-aer ghaelar ngae, aqcawq-euq jeqhu ur-ir-euq ghaq-aq, aqjeq-euq nargawr narluf-eu khawf taqler-eu mae.
\v 5 Khoergar, 38 khof byanni narlaf-euq zaqyo aqli tiq ghaq jawr-eu mae.
\v 6 Yeqsur, khoerghaq yufluf-eu gar ya’mawr ngae, aqyawf khoerlof-aer pyeufluf-eu myanrlar-euq siqnya-awr aqyawf-anr narhaq-eu, “Nawr taqlermawf mir-a lor?”
\p
\v 7 Nar-eu khoerghaq, aqyawf-anr aerkhof naeq-eu, “Saqlaq-or! Ircuf nyinyi-aer ghaelar ngae, ngaq-anr lan-euq lafkhoer ciqur naeqlaf-eu tiqghaq-iq maqjawr-a. Ngar ur-ir-eu laer ghae ngae, aqcawq, ngaq-euq maeqhu nae ur-ir dzeur-eu mae.”
\p
\v 8 Yeqsur, aqyawf-anr aernaeq-eu, “Tur-awr, nawq-euq yufzar baf-awr can-awq.”
\p
\v 9 Khoerghaq tiqpov taef-aer taqler-awr, yufzar baf-awr can-euq mae.
\p Khoerngae nan-aq, landaw jawrnan tsaq-eu mae.
\v 10 Khoermirnae, Yurdav tsawrhaq, taqler-euq khoerghaq-anr aernaeq-eu, “Iqnan-aq, landaw jawrnan mae. Nawr yufzar baf-awr maq cankhmq-a.”
\p
\v 11 Khoerngae, aqyawf, aqyawf maf-anr aernaeq-eu, “Ngaq-anr bi taqler naeqlaf-euq ghaq, ngaq-anr, ‘Nawq-euq yufzar baf-awr can-awq’ laer aer-eu mae.”
\p
\v 12 Aqyawfmaf, aqyawf-anr narhaq-eu, “Nawq-anr, ‘Yufzar baf-awr can-awq’ laer aer-eu khoerghaq aqsur ghaq la?”
\p
\v 13 Khoergar tsawrhaq ghawqmya’ni jawr-awr, Yeqsur can’yawq ghae-euq mirnae, taqler-euq khoerghaq, Yeqsur-anr aqsur ghaq la laer maq siqnya-a.
\p
\v 14 Arnan, Yeqsur, khoerghaq-anr uqduq tanqnymr nymrma-euq lafkhoer mawr-awr aernaeq-eu, “Hawsher-eq, nawr taqler-euq mae. Khoernav maqtser doerdzaeq-eu jeq nawq-euq khoertav maqya keuvleni iqbax taqpar mr de-eq.”
\v 15 Khoernar-aq, khoerghaq, Yurdav tsawrhaq jawr-eu gar ir-awr aer-eu, “Ngaq-anr bi taqler-euq khoerghaq-aq Yeqsur mae.”
\p
\v 16 Heu-euq baqda’nae, Yurdav tsawrhaq, Yeqsur-anr khaeq-eu ardanq bae-awr Yeqsur-anr saef-eu laer sharpov-eu mae. Aqjeq mirnae aernar-aq, Yeqsur, landaw jawrnan ngae nan khoerlof-aer ghae-eu jeq mr-euq mae.
\v 17 Khoerngae, Yeqsur, aqyawf maf-anr aernaeq-eu, “Nymq-mr keuvni ngaqDa gar mrluf-eu mae. Ngar khawf mrluf-eu ma.”
\p
\v 18 Khoermirnae, yawbae navmaqtser, Yurdav tsawrhaq, Yeqsur-anr saef-eu laer tov-eu mae. Aqjeq mirnae aernar-aq, aqyawf-aq, landaw jawrnan-anr maq mrkhmq-eu jeq mr-euq uqtaf, Miqyaer-aq, aqyawf-euq Aqda ma laer aer-awr, aqyawf, Miqyaer naeq-aer tiqkawv dini taq-eu mae.
\s1 Zaqyo-euq Baoq
\p
\v 19 Khoernar-aq, Yeqsur, aqyawf maf-anr heulof-aer aerkhof naeq-euq mae, “Ngar, nawmaf-anr aqdir aqmar aernaeq nyar, Zaqyo-aq, yawqha yawqha tiqjeq-iq maq mrnya-a. Aqda mr-eu gar mawr-awr, aqyawf mr-eu taef mae. Aqda kharmr-eu yawqjeq navluf Zaqyo khawf mrluf-eu mae.
\v 20 Aqda-aq, Zaqyo-anr gaq-awr, aqyawf kharmr-eu dawqtawvluf Zaqyo-anr bimawr-eu mae. Nawmaf bi zanqler paq-aer heudeuq navmaqtser huiq-eu jeq khawf, aqyawf, Zaqyo-anr bimawr taef-a.
\p
\v 21 “Aqda, shir-euq tsawrhaq-anr bi ghofdaef lar-awr, daef-eu jeq bif-euq lof-aer, Zaqyo khawf, aqyawf nuima tsaq-eu tsawrhaq-anr daef-eu jeq bif-eu mae.
\v 22 Aqda tiqghaq-anr-iq yarkhaq maqdar-a. Yarkhaq dar-eu jeq dawqtawvluf Zaqyo-anr bifjir taq-euq mae.
\v 23 Khoer-aq, tsawrhaq dawqtawvluf, Aqda Miqyaer-anr yawzeu baw-eu lof-aer, Zaqyo-anr khawf yawzeu bi bawlar-eu gharduq mae. Zaqyo-anr yawzeu maqbaw-eu tsawrhaq-aq, Zaqyo-anr khaerghae lef-euq Aqda Miqyaer-anr khawf yawzeu maqbaw-a.
\p
\v 24 “Ngar, nawmaf-anr aqdir aqmar aernaeq nyar, aqsur ghaq maqkaq, ngaq-euq dawq narhaq-awr, ngaq-anr khaerghae lef-euq ghaq-anr jan nar-aq, mqmaq maqbyav yarzir daef-eu jeq za-awr, yarkhaq dar-eu gar maqya daq-aer, shir-eu jeq-anr nae dovle ghaq-awr, daef-eu jeq-euq lafkhoer urler dzeur-euq mae.
\p
\v 25 “Ngar, nawmaf-anr aqdir aqmar aernaeq nyar, shir-euq tsawrhaq deuq, Miqyaer-euq Zaqyo-euq tersar-anr yagaq-eu aryamq keuvle luf-eu mae. Nymq-mr nae keuvle-euq mae. Yagaq-euq tsawrhaq yadaef taef-a.
\v 26 Aqjeq mirnae aernar-aq, Aqda, aqyawf-euq lafkhoer daef-eu jeq anr-eu lof-aer durni, Zaqyo-euq lafkhoer khawf daef-eu jeq anrni, aqyawf-anr biftaq-euq mae.
\v 27 Khoeruqtaf, aqyawf-aq, Tsawrhaq-euq Zaqyo pyeuf-eu mirnae, aqyawf-anr yarkhaq dar-eu aryaq biftaq-euq mae.
\p
\v 28 “Nawmaf garkawv heu-anr taq zanqler. Aqjeq mirnae aernar-aq, aryamq keuvlar ngae, lmqbymr-anr bafpanq taq-euq tsawrhaq dawqtawvluf, aqyawf-euq tersar yagaq-awr,
\v 29 lmqbymr-anr nae dovlar taef-a. Yawmuiq jeq mr-euq tsawrhaq-aq, ghofdaef lar-awr daef-eu jeq za taef-a. Yawdoer jeq mr-euq tsawrhaq-aq, ghofdaef lar-awr yarkhaq dar-eu gar yadaq taef-a.”
\s1 Yeqsur-euq Garkawv Sarkir Kamq-eu Deuq
\p
\v 30 “Ngar-aq, yawqha yawqha tiqjeq-iq maq mrnya nya. Ngaq nae yagaq-euq lof-aer ngar yarkhaq dar-eu ma. Ngaq nae yarkhaq dar-euq-aq, tsaq-awr dawr-eu ma. Aqjeq mirnae aernar-aq, ngar-aq, ngar nuima tsaq-eu lof-aer mr-eu maqngeur, ngaq-anr khaerghae lef-euq Aqda nuima tsaq-eu lof-aer mr-eu ma.
\p
\v 31 “Ngar, yawqha-euq garkawv yawqha sarkirkamq nar-aq, ngaq-euq sarkir maqbyan-a.
\v 32 Ngaq-euq garkawv sarkir kamq-eu tiq ghaq jawr-eu mae. Ngaq-euq garkawv aqyawf kamq-eu khoer-aq, byan mae laer ngar siqnya-eu ma.
\p
\v 33 “Nawmaf, Yorhaq jawr-eu gar tsawrhaq khaerghae ngae, aqyawf yawtsaq yawdawr jeq-euq garkawv sarkir kamq-euq mae.
\v 34 Aqdir aernar-aq, tsawrhaq kamq-eu sarkir-anr ngar maqghoe. Aerkhawf, nawmaf yabuq-ir ni ngar heulof-aer aer-eu ma.
\v 35 Yorhaq-aq, dofbya taq-euq tsirkhmq lof-aer dur-eu mae. Nawmaf, aqyawf-euq yawshaef-euq lafkhoer tiqkhaeq-euq lafkhoer laqkhaq caer-eu nuima anr-eu mae.
\p
\v 36 “Aerkhawf, ngar-aq, Yorhaq-euq sarkir navmaqtser huiq-eu jeq jav-eu ma! Aqda nae ngaq-anr bifnaeq laf-euq gardeuq mrluivni, nymq-mr ngar mrluf-eu heu-aq, Aqda nae ngaq-anr khaerghae lef-euq mae laer sarkir kamq-eu mae.
\v 37 Ngaq-anr khaerghae lef-euq Aqda khawf ngaq-euq garkawv sarkir kamq-eu mae. Nawmaf-aq, aqyawf-euq tersar tiqpov-iq maq gaqhaw-aer, aqyawf-euq pyawqnaq-anr khawf maq mawrhaw-aq.
\v 38 Nawmaf-euq lafkhoer aqyawf-euq dawq maq jeqhmq taq-aq. Aqjeq mirnae aernar-aq, nawmaf, aqyawf nae khaerghae lef-euq ghaq-anr maqjan-a.
\p
\v 39 “Yaerbof-euq lafkhoer mqmaq maqbyav yarzir daef-eu jeq anr-eu mae laer nawmaf noeq-eu mirnae, nawmaf, Yaerbof guigui-aer povtser luf-eu mae. Yaerbof khoer-aq, ngaq-euq garkawv sarkir kamq-eu mae.
\v 40 Aerkhawf, nawmaf saflar daef-eu jeq za’ni, ngar jawr-eu gar maq larmawf-a.
\p
\v 41 “Ngar-aq, tsawrhaqzaq nae taqhuiq taqmanr-euq jeq-anr maq hageuf.
\v 42 Aerkhawf, ngar, nawmaf-anr siqnya ma. Nawmaf-euq lafkhoer Miqyaer-anr gaq-eu jeq maqanr-a.
\v 43 “Ngar, ngaqDa-euq tsawrmyanr-euq uqmov oe-euq khawf, nawmaf, ngaq-anr maq hageuf-a. Aqcawq, yawqha-euq tsawrmyanr-euq uqmov oe-eu lawnmr-aq, nawmaf, aqyawf-anr hageuf taef-a.
\p
\v 44 “Nawmaf-euq yawkaq tiqghaq tirghaq taqhuiq taqmanr-eu jeq povluf-awr, nawmaf, aqyawf tiq ghaq taef-aer Miqyaer pyeuf-eu ghaq-anr nae oe-euq taqhuiq taqmanr-eu jeq-anr maqpov-eu mirnae, nawmaf, ngaq-anr aqjox-aer jannya nmr-mq?
\p
\v 45 Ngar, Aqda-euq maeqshi nawmaf-euq yawlaeq daqler taef-a laer taqnoeq. Nawmaf-anr iqbax taq-eu tiq ghaq jawr-eu mae. Khoerghaq-aq, nawmaf noeqtmq luf-eu Morseq mae.
\p
\v 46 “Nawmaf, Morseq-anr jan-eu lawnmr-aq, ngaq-anr khawf jan taef-a. Aqjeq mirnae aernar-aq, aqyawf, ngaq-euq garkawv boftaq-euq mae.
\v 47 Nawmaf, aqyawf nae boftaq-euq deuq-anr maqjan nar-aq, ngaq-euq dawq-anr aqjox-aer jan nmr-mq?”
\c 6
\s1 Tsawrhaq 5,000 Ghaq-anr Bidzaq-euq
\r Mt 14:13-21; Mk 6:30-44; Lk 9:10-17
\p
\v 1 Garkawv khoerdeuq dzeur-euq nar-aq, Yeqsur, Deqbeqlir lan laer kur-eu Gaqliqlaer lan-euq nuibaq-anr tsaev-ir-euq mae.
\v 2 Khoerngae, tsawrhaq armaf mafma deuq, Yeqsur nae nar-awr gawr-eu tsawrhaq deuq-euq khoertav bisiq bimawr-eu jeq mr-euq gar ya’mawr-euq mirnae, aqyawf-euq maeqnan cantae ghae-euq mae.
\v 3 Yeqsur, gawqjawq-anr davler-awr, aqyawf-euq zaqlanr deuq naeq-aer khoergar nuir-euq mae.
\v 4 Khoerngae, Yurdav tsawrhaq-euq Baqsaqkaq yawbui bui-eu aryamq paelar-euq mae.
\p
\v 5 Yeqsur myavnuiv ghawrbyae-awr hawghae ngae, tsawrhaq armaf mafma, aqyawf jawr-eu gar larluf-eu gar ya’mawr-awr, Yeqsur, Pirlirpuv-anr narhaq-eu, “Aqduimaf, tsawrhaq heudeuq-anr bidzaq-eu kaqmur aqgar zeur-ir nmr-mq?”
\p
\v 6 Khoerngae, Yeqsur, aqyawf aqjox-aer janr-eu laer ghae-eu le laer siqnya-eu khawf, Pirlirpuv-euq nuima-anr tsermr haw-eu gharduq, khoerlof-aer narhaq-euq mae.
\v 7 Pirlirpuv, aqyawf-anr aerkhof-eu, “Tsawrhaq heudeuq, tiq ghaq uicuiv taef-aer yadzaqni, kaqmur, 200 byav arpoeq zeur-eu khawf maq lofler luf-a.”
\p
\v 8 Zaqlanr deuq-euq lafkhoer, Sirmoq Beqtuvluv-euq maernmr Aqdaeqlaeq, Yeqsur-anr aernaeq-eu,
\v 9 “Heugar aqlizaq tiq ghaq lawqloer kaqmur ngaq siq hawr-eu ngaqshaq nyiq mawr anrluf ngar-a. Aerkhawf, tsawrhaq heumyav myav-aer ghae-eu gar aqjox-aer birlof naeqnya nmr-mq?”
\p
\v 10 Khoerngae, Yeqsur aer-eu, “Nawmaf, tsawrhaq heudeuq-anr binuir-awq.”
\p Khoergar-aq, daqzawq ghawqmya’ni daef-eu mae. Khoergar nuir-eu tsawrhaq, zaqyo aqli taef-aer 5,000 ghaq aerghaqni byan-eu mae.
\v 11 Khoernar-aq, Yeqsur, kaqmur yur-awr, Miqyaer-euq guiqlanq-anr jaceuq-awr, kaqmur khoer zaqlanr deuq-anr bifnaeq-awr, zaqlanr deuq nae khoergar nuirluf-eu tsawrhaq-anr bi birnaeq-euq mae. Khoerlof-aer durni, aqyawfmaf khar geufmawf-eu lof-aer ngaqshaq khawf birnaeq-euq mae.
\p
\v 12 Aqyawfmaf dzaqdaev ghaq ngae, Yeqsur, aqyawf-euq zaqlanr deuq-anr aernaeq-eu, “Tiqjeq-iq maqya bicawv-ir ni, dzaeqlar-euq yawpyaeq yawmeur deuq ghovuiq-awq.”
\v 13 Khoerngae, aqyawfmaf, dzaq-euq tsawrhaq khoerdeuq nae maq dzaqjir-euq lawqloer kaqmur khoer ngaq siq-euq yawpyaeq yawmeur deuq-anr ghovuiq ngae, khavpuq 12 puq byanlar-euq mae.
\p
\v 14 Tsawrhaq khoerdeuq, Yeqsur nae bisiq bimawr-eu jeq mr-euq gar ya’mawr-awr aer-eu, “Tsawrhaq heughaq-aq, aqdir mirtsaq-euq khoertav oe taef-a laer aertaq-euq, Miqyaer gharduq ngaeqdan-eu khoerghaq ngar-a.”
\p
\v 15 Khoerngae, tsawrhaq khoerdeuq, aqyawf jawr-eu gar lar-awr, nyaef-awr nae sanqpaq bigeuf-eu laer kadarlar taef-a laer, Yeqsur siqnya-eu mirnae, aqyawf tiq ghaq taef-aer gawqjawq-anr par davler-euq mae.
\s1 Yeqsur, Lan-euq Khoertav Can-euq
\r Mt 14:22-33; Mk 6:45-52
\p
\v 16 Uqciftaw tawle ngae, aqyawf-euq zaqlanr deuq landzer-anr oeka-awr,
\v 17 lawq-anr urler-awr nae, lan-euq nuibaq paw jav-eu Gaqbeqneqoq-anr irtsaev ghaeluf-eu mae. Khoerngae, uqcif cifle-euq mae. Aerkhawf, Yeqsur, aqyawfmaf jawr-eu gar maq oekeuv-aq siq.
\v 18 Khoerngae, jaqlaer laerma bawlar-euq mirnae, irluv dzae duidui lar-euq mae.
\v 19 Aqyawfmaf smq lotsov, oeq lotsov byanni lawq heughae-euq nar-aq, Yeqsur, lan-euq khoertav cancan-aer lawq-euq dawqpae cantae mirle luf-eu gar aqyawfmaf ya’mawr ngae, yawkhav-aer guv-ir-euq mae.
\v 20 Aerkhawf, Yeqsur, aqyawf maf-anr aernaeq-eu, “Taqguv, ngar le.”
\p
\v 21 Khoernar-aq, aqyawfmaf laqkhaq caertavni Yeqsur-anr lawq-euq lafkhoer bi urlar-euq mae. Khoernar-aq, lawq khoer, aqyawfmaf irluf-eu tsanr-anr tiqkhaeq larkhaeq taef-aer irkeuv-euq mae.
\p
\v 22 Nishawq ngae nan, mirnan-aq, landzer, lawq tiq lawq taef-aer jav-awr, lawq khoerlawq-anr zaqlanr deuq naeq-aer Yeqsur maqdziq-aer, zaqlanr deuq taef-aer dziq-awr dov-ir-euq garkawv, lan-euq nuibaq-anr jawryaf-euq tsawrhaq armaf khoermaf siqnya-eu mae.
\v 23 Sanqpaq Yeqsur, Miqyaer-euq guiqlanq-anr jaceuq-awr, aqyawfmaf kaqmur yadzaq-euq jawrduq khoertsanr-euq dawqpae, Deqbeqlir meuq-anr nae lawq tiqdeuq larkeuv taq-euq mae.
\v 24 Khoerngae, Yeqsur hawr-eu aqyawf-euq zaqlanr deuq heugar maqpar jawr-eu ngar-a laer tsawrhaq armaf mafma khoermaf yasiq-awr, lawq khoerdeuq-anr urler-awr, Yeqsur-anr povle-eu laer Gaqbeqneqoq-anr oe-euq mae.
\s1 Yeqsur-aq, Saflar-anr Bi Daeflar-eu Kaqmur Mae
\p
\v 25 Aqyawfmaf, lan-euq khoerpaw baq-anr Yeqsur-anr povmawr-awr, Yeqsur-anr narhaq-eu, “Laqbir-or! Nawr heugar aqmyan oekeuv-euq le?”
\p
\v 26 Yeqsur heulof-aer aerkhof naeq-euq mae, “Ngar, nawmaf-anr aqdir aqmar aernaeq nyar, nawmaf, ngaq-anr pov-eu-aq, bisiq bimawr-eu jeq ya’mawr-euq mirnae maqngeur-a. Aerkhawf, kaqmur tiqdaev yadzaq-euq mirnae pov-eu mae.
\v 27 Buf-ir cawv-ir nya-eu dzaqdzaq dawrdawr za’ni taq laejae. Aerkhawf, Tsawrhaq-euq Zaqyo bifnaeq nya-eu mqmaq maqbyav yarzir zif-eu dzaqdzaq dawrdawr za’ni laejae-awq. Aqjeq mirnae aernar-aq, Aqda Miqyaer nae Tsawrhaq-euq Zaqyo-anr jmq diqtaq-euq mae.”
\p
\v 28 Khoerngae, aqyawfmaf, aqyawf-anr narhaq-eu, “Nga’maf, Miqyaer-euq gar mr-eu laer sawxnya paq-aer aqjerjeq ya’mr-eu la?”
\p
\v 29 Yeqsur, aqyawf maf-anr aerkhof naeq-eu, “Nawmaf, Miqyaer nae khaerghae lef-euq ghaq-anr jan-eu-aq, Miqyaer-euq gar mr-eu jeq pyeuf-eu mae.”
\p
\v 30 Khoerngae, aqyawfmaf heulof-aer paraer-eu mae, “Tox-aer mar-iq, nga’maf ya’mawr-awr nawq-anr janlarni, nawr, bisiq bimawr-eu aqgeu jeq mr nmr-mq? Nawr gar aqgeu jeq mr-eu laer ghae-eu le?
\p
\v 31 \qt ‘Aqyawf, aqyawf maf-anr mqtav-euq kaqmur bidzaq-euq mae,’ \qt* \rq (Jc 78:24)\rq*
\nb laer Yaerbof-euq lafkhoer boftaq-euq lof-aer, nga’maf-euq aqpoeq deuq-aq, bawrtsanq-anr jawr ngae, ♦maqnav kaqmur yadzaq-euq mae.”
\p
\v 32 Khoerngae, Yeqsur, aqyawf maf-anr heulof-aer aernaeq-euq mae, “Ngar, nawmaf-anr aqdir aqmar aernaeq nyar, nawmaf-anr mqtav-euq kaqmur bif-euq ghaq-aq, Morseq maqngeur-a. Aerkhawf, marmarni mqtav-euq kaqmur, nawmaf-anr bif-eu ghaq-aq ngaqDa mae.
\v 33 Aqjeq mirnae aernar-aq, Miqyaer-euq kaqmur-aq, mq-euq khoertav nae oe-awr, mirtsaqzaq-anr daef-eu jeq bif-eu khoerghaq mae.”
\p
\v 34 Khoerngae, aqyawfmaf, aqyawf-anr aernaeq-eu, “Sanqpaq-or! Kaqmur khoer nga’maf-anr aqmyanluf bifnaeq laf-awq.”
\p
\v 35 Yeqsur, aqyawf maf-anr heulof-aer aernaeq-euq mae: “Ngar-aq, daef-eu jeq bif-eu kaqmur ma. Ngar jawr-eu gar lar-eu tsawrhaq-aq, hawq maqpar maef-ar. Ngaq-anr jan-eu tsawrhaq-aq, ircuf tiqjawr-iq maqpar maef-ar.
\v 36 Nawmaf, ngaq-anr mawr-euq khawf, ngaq-anr maqjan nga laer ngar, nawmaf-anr aernaeq-euq ma.
\v 37 Aqda Miqyaer nae ngaq-anr kharbif-euq tsawrhaq dawqtawvluf ngar jawr-eu gar lar taef-a. Ngar jawr-eu gar kharlar-eu tsawrhaq-anr ngar tiqjeq ghaenae-iq maq taedzae.
\v 38 Aqjeq mirnae aernar-aq, ngar mq-anr nae oe-euq-aq, ngaq-euq nuima tsaq-eu lof-aer mr-eu laer oe-euq maqngeur, ngaq-anr khaerghae lef-euq ghaq nuima tsaqni mr-eu laer oe-euq ma.
\v 39 Ngaq-anr khaerghae lef-euq Aqda Miqyaer, aqyawf nae ngaq-anr khar bifnaeq laf-euq tsawrhaq tiqghaq-iq maqya byov-ir-eu uqtaf, arsaqsaq ngae nan, yawqghaq navluf-anr bi ghofdaef lar-eu nuima tsaq-eu mae.
\v 40 Zaqyo-anr mawr-awr aqyawf-anr kharjan-eu tsawrhaq yawqghaq navluf-anr, mqmaq maqbyav yarzir daef-eu jeq bi za’ni, ngaq-anr khaerghae lef-euq ghaq nuima tsaq-eu mae. Khoeruqtaf, arsaqsaq ngae nan, ngar, aqyawf-anr bi ghofdaeflar ma.”
\s1 Aqcawq, Yeqsur-anr Byaerdzae-euq
\p
\v 41 Yeqsur, “Ngar-aq, mq-euq khoertav nae oe-euq kaqmur ma” laer aer-eu mirnae, Yurdav tsawrhaq, aqyawf-anr dawqghof dov-eu mae.
\v 42 Aqyawfmaf aer-eu, “Teughaq-aq, Yorsaev-euq zaqyo Yeqsur maqngeur-a lor? Aqdui, aqyawf-euq aqma aqda-anr siqnya-eu maqngeur laq? Tox-aer mar-iq, aqyawf, ‘Ngar-aq, mq-anr nae oe-euq ma’ laer aqjox-aer aernya-eu nga?”
\p
\v 43 Khoerngae, Yeqsur, aqyawf maf-anr aerkhof naeq-eu, “Nawmaf-euq yawkaq dawqghof taqdov.
\v 44 Ngaq-anr khaerghae lef-euq Aqda Miqyaer nae ngar jawr-eu gar maq gheulaf-euq nar-aq, tsawrhaq tiqghaq-iq ngar jawr-eu gar maq larnya-a! Khoeruqtaf, arsaqsaq ngae nan, ngar, aqyawf-anr bi ghofdaeflar ma.
\v 45 Miqyaer gharduq ngaeqdan-eu deuq-euq sanqbof-euq lafkhoer,
\p \qt ‘Miqyaer, tsawrhaq yawqghaq navluf-anr maeqnaeq taef-a,’\qt* \rq (Isy 54:13)\rq*
\nb laer boftaq-euq mae. Khoermirnae, Aqda Miqyaer maeq-eu dawq-anr yagaq-awr dzawgeuf-euq tsawrhaq yawqghaq navluf ngar jawr-eu gar lar taef-a.
\v 46 Tsawrhaq tiqghaq-iq Aqda Miqyaer-anr maq mawrhaw-aq, Miqyaer jawr-eu gar nae oe-euq ghaq taef-aer Aqda Miqyaer-anr mawrhaw-euq mae.
\v 47 Ngar, nawmaf-anr aqdir aqmar aernaeq nyar, ngaq-anr jan-eu tsawrhaq-aq, mqmaq maqbyav yarzir daef-eu jeq za-eu mae.
\v 48 Ngar-aq, daef-eu jeq bif-eu kaqmur ma.
\v 49 Nawmaf-euq aqpoeq deuq bawrtsanq bawrdanr-anr jawr ngae, maqnav kaqmur yadzaq-euq khawf shir-euq mae.
\v 50 Aerkhawf, kaqmur heu-aq, mq-anr nae oe-euq kaqmur mae. Kaqmur heu khardzaq-eu tsawrhaq maqya shir-ar.
\v 51 Ngar-aq, mq-anr nae oe-euq daef-eu jeq bif-eu kaqmur ma. Kaqmur heu-anr khardzaq-eu tsawrhaq-aq, mqmaq maqbyav yarzir yadaef-eu mae. Mirtsaqzaq yadaefni ngar yabif-eu kaqmur-aq, ngaq-euq shiqshaq yabif-eu mae.”
\p
\v 52 Khoerngae, Yurdav tsawrhaq, aqyawf maf-euq yawkaq pyaer-eu, “Tsawrhaq teughaq, aqdui maf-anr aqyawf-euq shaqjir aqjox-aer bi dzaqnya-eu gar aer-eu nga?”
\p
\v 53 Khoerngae, Yeqsur, aqyawf maf-anr heulof-aer aernaeq-euq mae, “Ngar, nawmaf-anr aqdir aqmar aernaeq nyar, nawmaf, Tsawrhaq-euq Zaqyo-euq shaqjir maqdzaq-aer, aqyawf-euq shiq maqdawr nar-aq, nawmaf-euq lafkhoer daef-eu jeq maqanr-a.
\v 54 Ngaq-euq shaqjir dzaq-awr, ngaq-euq shiq dawr-eu aqsur ghaq maqkaq, mqmaq maqbyav yarzir daef-eu jeq za-eu mae. Arsaqsaq ngae nan, ngar, aqyawf-anr bi ghofdaeflar ma.
\v 55 Ngaq-euq shaqjir-aq, aqdir aqmar dzaq-eu jeq pyeuf-awr, ngaq-euq shiq khawf aqdir aqmar dawr-eu jeq pyeuf-eu mae.
\v 56 Ngaq-euq shaqjir dzaq-awr ngaq-euq shiq dawr-eu tsawrhaq-aq, ngaq-euq lafkhoer jawr-awr, ngar khawf aqyawf-euq lafkhoer jawr-eu ma.
\v 57 Daefluf-eu Aqda Miqyaer, ngaq-anr khaerghae lef-awr, ngar khawf aqyawf-euq baqda’nae daefluf-eu ma. Khoerlof-aer durni, ngaq-euq shaqjir dzaq-eu tsawrhaq khawf, ngaq-euq baqda’nae yadaef taef-a.
\v 58 Kaqmur heu-aq, nawmaf-euq aqpoeq deuq nae dzaq-euq maqnav kaqmur khoer-anr maqdur-a. Aqyawfmaf yadzaq-euq khawf shir-euq mae. Kaqmur heu-aq, mq-anr nae oe-euq mae. Kaqmur heu dzaq-eu tsawrhaq-aq, mqmaq maqbyav yarzir yadaef taef-a.”
\p
\v 59 Dawq heudeuq-aq, Yeqsur, Gaqbeqneqoq-anr jav-eu ♦zanrdawq khawqnymr-euq lafkhoer maeqnaeq tsovnaeqluf ngae ngaeq-euq mae.
\s1 Daef-eu Jeq Bif-eu Dawq
\p
\v 60 Khoerngae, aqyawf-euq zaqlanr ghawqmya ghaq dawq khoerdeuq-anr yagaq ngae aer-eu, “Dawq teudawq-aq, khav duidui-eu nya, aqsur ghaq ghovshaw nya-eu?”
\p
\v 61 Zaqlanr deuq garkawv khoer-anr dawqghof dovluf-eu gar Yeqsur nuima-euq lafkhoer siqnya-awr, aqyawf maf-anr heulof-aer aernaeq-euq mae, “Dawq heudawq, nawmaf-euq gharduq sanqtif tif-eu jeq pyeuf-eu nya lor?
\v 62 Tsawrhaq-euq Zaqyo, aqyawf-euq jawrduq-anr ghofdav ler-eu gar nawmaf ya’mawr nar-aq, aqjox-aer noeq nmr-mq?
\v 63 Muiq-eu Saflar taef-aer daef-eu jeq bif-eu ghaq pyeuf-eu mae. Shiqshaq-aq, tiqjeq-iq gardanr maqtsoeq-a. Ngaq nae nawmaf-anr aernaeq-euq dawq-aq, saflar hawr-eu daef-eu jeq pyeuf-eu mae.
\v 64 Aerkhawf, nawmaf-euq lafkhoer tiqpavnav deuq maqjan-a.”
\p Yeqsur-aq, yawbae ngae nae, aqyawf-anr maqjan-eu tsawrhaq deuq hawr-eu aqyawf-anr anqdzaq-eu ghaq-anr khawf siqnya luf-eu mae.
\v 65 Yeqsur aer-eu, “Khoermirnae, ngaqDa nae maqbi lar-euq nar-aq, tsawrhaq tiqghaq-iq ngar jawr-eu gar maq larnya-a laer ngar, nawmaf-anr aernaeq-euq ma.”
\p
\v 66 Khoerngae nae nar-aq, aqyawf-euq zaqlanr ghawqmya ghaq, aqyawf-anr nae ghawq-ir-awr, aqyawf naeq-aer maqpar can-euq mae.
\p
\v 67 Khoerngae, Yeqsur, ghaqkhaer 12 ghaq-anr narhaq-eu, “Nawmaf khawf ghawq-ir mawf-eu nya lor?”
\p
\v 68 Khoerngae, Sirmoq Beqtuvluv, aqyawf-anr heulof-aer aerkhof naeq-euq mae, “Sanqpaq-or! Nawq-euq lafkhoer mqmaq maqbyav yarzir daef-eu jeq bif-eu dawq anr-eu mae. Nga’maf aqsur ghaq-euq maeqnan par cantae-ir nmr-mq?
\v 69 Khoeruqtaf, nawr-aq, daefluf-eu Miqyaer-euq Zaqyo Kali ngar-a laer, nga’maf siqnya lar-awr janlar-euq ma.”
\p
\v 70 Khoerngae, Yeqsur, aqyawf maf-anr aernaeq-eu, “Nawmaf 12 ghaq-anr ngaq nae tserdov taq-euq maqngeur-a lor? Aerkhawf, nawmaf-euq lafkhoer keuq-eu tiq ghaq-aq, ♦naef sanqpaq mae.”
\p
\v 71 Yeqsur khoerlof-aer aer-eu-aq, ghaqkhaer 12 ghaq-euq lafkhoer keuq-eu, aqyawf-anr anqdzaq-eu laer ghae-eu Sirmoq-euq zaqyo, Yurdav Irsaqgaqliqoq-anr aermawf-eu mae.
\c 7
\s1 Yeqsur-euq Maernmr Deuq Maqjan-eu
\p
\v 1 Khoernar-aq, Yeqsur, Gaqliqlaer mirkhanq doedoe-aer can-euq mae. Yurdav tsawrhaq, aqyawf-anr saef-eu laer jawq-eu mirnae, aqyawf, Yurdav mirkhanq-anr maq canmawf-a.
\v 2 Khoerngae, Yurdav tsawrhaq, Saeqghawv yawbui bui-eu aryamq paelar-euq mae.
\v 3 Khoerngae, aqyawf-euq maernmr deuq, aqyawf-anr heulof-aer aernaeq-euq mae, “Nawq-euq zaqlanr deuq khawf, nawr mrluf-eu deuq-anr ya’mawrni, heugar nae dov-ir-awr, Yurdav mirkhanq-anr ir-awq.
\v 4 Aqjeq mirnae aernar-aq, yawqha-euq mawrdo, aqcawq-anr byacaevni bisiq-eu laer sharpov luf-eu tsawrhaq-aq, aqjeq mr-eu khawf barzaf-anr tiqjeq-iq maqmr-ar. Nawr heudeuq mr-eu le laer nar-aq, nawq-euq mawrdo, mirtsaqzaq-anr bimawr-awq lawr.”
\p
\v 5 Aqyawf-euq maernmr deuq, aqyawf-anr maqjan-eu mirnae, khoerlof-aer aer-eu mae.
\v 6 Khoerngae, Yeqsur, aqyawf maf-anr heulof-aer aernaeq-euq mae, “Ngaq-euq aryamq maq tsaqlar-aq siq. Aerkhawf, nawmaf-euq aryamq-aq, aqmyanluf tsaq-eu mae.
\v 7 Mirtsaqzaq, nawmaf-anr maqbyae nya-ar. Aerkhawf, ngar, aqyawfmaf nae mr-euq deuq yawdoer nga laer sarkir kamq-eu mirnae, aqyawfmaf, ngaq-anr byae-eu mae.
\v 8 Nawmaf yawbui bui-eu gar le-awq. Ngaq-euq aryamq yawmuiq-aer maq tsaqlar-euq mirnae, ngar yawbui bui-eu gar maqle siq.”
\p
\v 9 Yeqsur, aqyawf maf-anr heulof-aer aernaeq ghaq-awr nae, Gaqliqlaer mirkhanq-anr jawryaf-euq mae.
\s1 Yeqsur, Saeqghawv Yawbui-anr Le-euq
\p
\v 10 Aerkhawf, aqyawf-euq maernmr deuq ledzeur-euq nar-aq, Yeqsur khawf aqcawq-anr maqbi siqnya’ni yawzaf zaf-aer yawbui bui-eu gar le-euq mae.
\v 11 Yawbuibui ngae, Yurdav tsawrhaq, “Aqyawf aqgeugar jawr-eu la?” laer narhaq narhaq-aer povluf-eu mae.
\p
\v 12 Tsawrhaq armaf deuq-euq yawkaq, aqyawf-euq garkawv lawflawf-aer jaluf-eu mae. Tiqpavnav deuq aer-eu, “Aqyawf-aq, yawmuiq mae.” Yawqdeuqyawq aer-eu, “Maqngeur-a, aqyawf-aq, tsawrhaq-anr sheuqbanq-eu tsawrhaq mae.”
\v 13 Aerkhawf, aqyawfmaf, Yurdav tsawrhaq-anr guv-eu mirnae, tiqghaq-iq Yeqsur-euq garkawv byacaevni maq japeuq-a.
\p
\v 14 Yawbui bui-eu tiqpav pavlar ngae, Yeqsur, uqduq tanqnymr nymrma-anr le-awr maeqnaeq tsovnaeq-euq mae.
\v 15 Yurdav tsawrhaq zanqler-awr aer-eu, “Tsawrhaq teughaq-aq, sanqbof maq dzawhaw-euq gar nae, sanqbof aqjox-aer siqnya-eu nga?”
\p
\v 16 Yeqsur, aqyawf maf-anr heulof-aer aerkhof naeq-euq mae, “Ngar maeq-eu dawqmaeq dawqtsov heu-aq, ngaq-euq dawq maqngeur, ngaq-anr khaerghae lef-euq ghaq-euq dawq mae.
\v 17 Miqyaer nuima tsaqni mrmawf-eu tsawrhaq-aq, ngar maeq-eu dawqmaeq dawqtsov heu, Miqyaer nae bimaeq-euq nga lor? Maqngeur nar-aq, ngar yawqha yawqha ngaeq-eu nga laq laer siqnya taef-a.
\v 18 Yawqha-anr nae dovlar-euq jeq ngaeq-eu tsawrhaq-aq, yawqha-euq yawshaef khanqsaer pov-eu mae. Aerkhawf, aqyawf-anr khaerghae lef-euq ghaq-euq yawshaef khanqsaer-anr pov-eu ghaq-aq, tsaq-awr dawr-awr, aqyawf-euq lafkhoer maqtsaq maqdawr-eu jeq maqanr-a.
\v 19 Morseq, nawmaf-anr zanrdawq bif-euq maqngeur-a lor? Aerkhawf, nawmaf tiqghaq-iq zanrdawq-euq maeqnan maq cantae-a. Ngaq-anr aqjeq mirnae saef-eu laer jawq-eu le?”
\p
\v 20 Tsawrhaq khoerdeuq aerkhof naeq-eu, “Nawr-aq, naef ur-eu ngar-a. Aqsur ghaq, nawq-anr saef-eu laer jawqluf-eu la?”
\p
\v 21 Yeqsur, aqyawf maf-anr heulof-aer aerkhof naeq-euq mae, “Ngar tiq jeq mr-euq gar, nawmaf dawqtawvluf zanqler-eu mae.
\v 22 Khoermirnae, Morseq, nawmaf-anr bawkhov maeqdzaq yaeq-eu zanr bijanr-euq mae. Nawmaf, landaw jawrnan ngae nan khawf, zaqyo aqli-anr bawkhov maeqdzaq yaeqnaeq-eu mae. (Zanr heu-aq, Morseq-anr nae ardanq bae-euq maqngeur-a. Aqpoeq aqbawr deuq nae tawqka lef-euq mae).
\v 23 Landaw jawrnan ngae nan, tsawrhaq tiq ghaq bawkhov maeqdzaq yaeq-eu khoer, Morseq-euq zanrdawq-anr maqbanqni mrkhmq-eu ngeur nar-aq, landaw jawrnan ngae nan, ngar, tsawrhaq tiq ghaq-euq mawrdo dolan-aer bi taqler jir-euq gar, nawmaf, ngaq-anr nuima paer-eu le lor?
\v 24 Lafnyir paw mawrlar-eu jeq-anr haw-awr nae yarkhaq maqdar-aer, tsaq-awr dawr-eu yarkhaq dar-eu jeq nae dar-awq.”
\s1 Teughaq Kali Mae Lor?
\p
\v 25 Yeqlursaqlaeq-anr jawr-eu tsawrhaq tiqpavnav deuq heulof-aer aer-eu mae, “Aqyawfmaf saef-eu laer jawqluf-eu khoerghaq, teughaq maqngeur-a lor?
\v 26 Aerkhawf, hawsher-eq! Aqyawf khaqduqni maeqluf-eu gar aqyawfmaf, aqyawf-anr tiqjeq-iq maqaer nga. Tsawrhaq teughaq aqdir Kali mae laer uvlanr-eu deuq aqdir siqnya-eu maqsiq.
\v 27 Tsawrhaq teughaq aqgeugar nae oe-euq la laer aqduimaf siqnya-eu beu. Aerkhawf, Kali oe ngae-aq, aqyawf aqgeugar nae oe-euq la laer tiqghaq-iq maqsiq nya-ar.”
\p
\v 28 Khoerngae, Yeqsur, uqduq tanqnymr nymrma-euq lafkhoer maeq-awr tsov-eu lafkhoer, tersar yawkhav-aer heulof-aer aer-eu mae, “Nawmaf, ngaq-anr siqnya-awr, ngar aqgeugar nae oe-euq la laer khawf siqnya-eu mae. Aerkhawf, ngar-aq, yawqha yawqha oe-euq maqngeur. Ngaq-anr khaerghae lef-euq ghaq tsaq-awr dawr-eu mae. Nawmaf, aqyawf-anr maq siqnya-a.
\v 29 Aerkhawf, ngar-aq, aqyawf-anr siqnya ma. Aqjeq mirnae aernar-aq, aqyawf, ngaq-anr khaerghae lef-awr, ngar-aq, aqyawf jawr-eu gar nae oe-euq ma.”
\p
\v 30 Khoer-euq baqda’nae, aqyawfmaf, aqyawf-anr nyaef-eu laer jawq-eu mae. Aerkhawf, aqyawf-euq aryamq maq tsaqlar-euq mirnae, aqyawf-anr tiqghaq-iq maqnyaef-a.
\v 31 Tsawrhaq khoerdeuq-euq lafkhoer ghawqmya ghaq aqyawf-anr janlar-awr aer-eu, “Kali oe ngae, tsawrhaq heughaq nae mr-euq bisiq bimawr-euq deuq myavmaqtser aqyawf mr taef-a lor?”
\s1 Yeqsur-anr Binyaef-ir-euq
\p
\v 32 Tsawrhaq armaf deuq, Yeqsur-euq garkawv lawflawf-aer jaluf-eu gar Paqliqsaer deuq yagaq-euq mirnae, Yeqsur-anr binyaef-ir-eu laer pirma aqyuif deuq hawr-eu Paqliqsaer deuq, lofpir-eu kuirlaf\f + \fr 7:32 \fk Lofpir-eu kuirlaf \ft Heu-aq, uqduq tanqmymr nymrma-anr lofpir-eu pirma-euq kuirlaf deuq-anr aer-eu mae.\f*deuq-anr khaerghae-euq mae.
\p
\v 33 Khoerngae, Yeqsur, aqyawf maf-anr aernaeq-eu, “Ngar, nawmaf naeq-aer tiqkhaeq jawr nar-aq, ngaq-anr khaerghae lef-euq ghaq jawr-eu gar ghofler ma.
\v 34 Nawmaf, ngaq-anr pov taef-a. Aerkhawf, maq povmawr nya-ar. Nawmaf, ngar jawr-eu gar maq larnya-a.”
\p
\v 35 Khoerngae, Yurdav tsawrhaq-euq yawkaq heulof-aer aer-eu mae, “Aqduimaf, aqyawf-anr maq povmawr nya’ni, aqyawf aqgeugar ir-eu laer aer-eu nga? Heqlaqsar tsawrhaq-euq ghanrcae jawrbyav taq-euq deuq jawr-eu gar ir-awr, Heqlaqsar tsawrhaq deuq-anr maeqnaeq tsovnaeq-ir-eu laer aer-eu nga lor?
\v 36 ‘Nawmaf, ngaq-anr pov taef-a. Aerkhawf, maq povmawr nya-ar. Ngar jawr-eu gar nawmaf maq larnya-a’ laer aqyawf aer-eu khoer aqjeq-anr aermawf-eu nga?”
\s1 Daef-eu Jeq Bif-eu Lawrgawv
\p
\v 37 Yawbui bui-eu arsaqsaq ngae nan-aq, huiqdzaeq-eu nan mae. Yeqsur gawqyawf yawf-awr, tersar yawkhav-aer heulof-aer aer-eu mae, “Ircuf kharmaef-eu tsawrhaq, ngar jawr-eu gar lar-awr dawrlar-awq.
\v 38 Ngaq-anr jan-eu tsawrhaq-aq, Yaerbof boftaq-euq lof-aer, ‘Aqyawf-euq nuima-anr nae daef-eu jeq bif-eu ircuf lawrgawv yoerdovlef taef-a.’ ”
\p
\v 39 Yeqsur heulof-aer aer-eu-aq, aqyawf-anr jan-eu tsawrhaq deuq aqkar muiq-eu Saflar za-eu gar aermawf-eu mae. Aqjeq mirnae aqkar za-eu laer aernar-aq, Yeqsur yawshaef khanqsaer maqza-euq siq mirnae, aqyawf maf-anr Yawshawr Saflar maq bifdan-aq siq.
\s1 Yeqsur Baqda’nae Armur Pav-ir-euq
\p
\v 40 Tsawrhaq armaf deuq dawq khoerdawq-anr yagaq ngae ghawqmya ghaq aer-eu, “Heughaq-aq, aqdirma-aer Miqyaer gharduq ngaeqdan-eu khoerghaq ngar-a.”
\p
\v 41 Tiqpavnav deuq aer-eu, “Heughaq-aq, Kali ngar-a.” Aerkhawf, tiqpavnav deuq aer-eu, “Kali, Gaqliqlaer mirkhanq-anr nae dovlar-a lor?
\v 42 Yaerbof-euq lafkhoer, ‘Kali-aq, Daqbir-euq aryoeq-anr nae dovle-awr, Daqbir-euq jawrduq Baeqlaeqhaeq-anr nae dovlar taef-a’ laer boftaq-euq maqngeur-a laq?”
\p
\v 43 Khoerngae, Yeqsur-euq baqda’nae, aqyawf maf-euq yawkaq pav-ir-euq mae.
\v 44 Tiqpavnav deuq, aqyawf-anr nyaefmawf-eu mae. Aerkhawf, tiqghaq-iq aqyawf-anr maqnyaef-a.
\s1 Aqyuif Aqtsu Deuq Maqjan-a
\p
\v 45 Khoerngae, pirma aqyuif deuq hawr-eu Paqliqsaer deuq, lofpir-eu kuirlaf deuq ghoflar-euq gar narhaq-eu, “Nawmaf aqjeq mirnae aqyawf-anr maq nyaeflaf-euq le?”
\p
\v 46 Lofpir-eu kuirlaf khoerdeuq aerkhof-eu, “Tsawrhaq heughaq lof-aer tiqghaq-iq maq ngaeqhaw-aq.”
\p
\v 47 Khoerngae, Paqliqsaer deuq, aqyawf maf-anr heulof-aer aerkhof naeq-euq mae, “Nawmaf khawf bi sheuqbanq ghae-euq le lor?
\v 48 Uvlanr-eu deuq hawr-eu Paqliqsaer deuq, aqyawf-anr janlar-euq tsawrhaq tiqghaqnav jawr mae lor?
\v 49 Aerkhawf, zanrdawq-anr maq siqnya-eu tsawrhaq armaf heudeuq-aq, yaqkhaer yaq-eu gar yadaq taef-a.”
\p
\v 50 Uqcif paw Yeqsur jawr-eu gar irhaw-euq aqyawf maf-euq lafkhoer keuq-eu Nirgawrdiq, aqyawf maf-anr aernaeq-eu,
\v 51 “Aqdui-euq zanrdawq, aqyawf ngaeq-eu gar jeqhu maq narhaq-aer, aqyawf mrluf-eu jeq-anr jeqhu maqya siq-euq gar, tsawrhaq tiq ghaq-anr yarkhaqdar taef-a lor?”
\p
\v 52 Aqyawfmaf, aqyawf-anr aerkhof naeq-eu, “Nawr khawf, Gaqliqlaer mirkhanq-anr nae oe-euq le lor? Nawr povtser haw-ir sher-eq. Gaqliqlaer mirkhanq-anr nae Miqyaer gharduq ngaeqdan-eu tsawrhaq tiqghaq-iq maq dovlar haw-aq.”
\v 53 Khoernar-aq, yawqghaq navluf yawqha-euq nymr-anr yawqha ghof-ir jir-euq mae.
\c 8
\s1 Banq-awr Joe-eu Gar Binyaef-euq Zaqmiq Aqbur
\p
\v 1 Khoerngae, Yeqsur, Saqloq gawqjawq-anr ir-euq mae.
\v 2 Uqshawq yawnaf-aer aqyawf, uqduq tanqnymr nymrma-anr par ghofler-euq mae. Tsawrhaq dawqtawvluf, aqyawf jawr-eu gar lar-euq mae. Khoerngae, Yeqsur nuir-awr, aqyawf maf-anr maeqnaeq tsovnaeq-euq mae.
\p
\v 3 Khoerngae, zanr maeq-eu deuq hawr-eu Paqliqsaer deuq-aq, aqcawq naeq-aer banqluf joeluf-awr gar nyaefza-euq zaqmiq aqbur tiq ghaq sheuqlaf-awr, aqyawf-anr ghanrcae biyawf-euq mae.
\v 4 Khoernar-aq, aqyawfmaf, Yeqsur-anr heulof-aer aernaeq-euq mae, “Saqlaq-or! Zaqmiq aqbur heughaq, aqcawq naeq-aer banqluf joeluf-eu gar nyaefza-euq ma.
\v 5 Heulof-aer ghae-eu tsawrhaq-anr khaqlo nae ya biqsaef-eu mae laer Morseq, zanrdawq-euq lafkhoer dawq biftaq-euq mae. Aerkhawf, nawr aqjox-aer aer-eu le?”
\p
\v 6 Aqyawfmaf khoerlof-aer aer-eu-aq, aqyawfmaf tiqjeqnav zmq-awr, Yeqsur-anr iqbax taqnya’ni tsermr haw-eu jeq pyeuf-eu mae. Aerkhawf, Yeqsur maqgaq-euq geuf-awr, awkhof-awr nae, aqyawf-euq lafnoer nae mirtsa bof-euq mae.
\v 7 Aqyawfmaf maq naqlerni aqyawf-anr narhaq luf-eu mirnae, aqyawf turlar-awr aqyawf maf-anr aernaeq-eu, “Nawmaf-euq lafkhoer, iqbax maqanr-eu ghaq, aqyawf-anr khaqlo nae jeqhu biq-awq.”
\p
\v 8 Khoernar-aq, aqyawf par awkhof-awr, mirtsa parbof-euq mae.
\v 9 Khoerngae, dawq khoerdawq-anr yagaq-euq tsawrhaq deuq, aqyawf maf-euq zaqsiq nuisiq iqbax taq-eu mirnae, arkhof khawvdzaeq dzaeq-eu ghaq-anr nae nyirdzaeq dzaeq-eu ghaq-anr keuvni, tiqghaq sair tiqghaq dov-ir-euq mae. Yeqsur tiq ghaq taef-aer dzaeqlar-awr, zaqmiq aqbur khoerghaq ghanrcae yawfluf-a siq.
\v 10 Khoerngae, Yeqsur turlar-awr, zaqmiq aqbur khoerghaq maqngeur nar-aq tiqghaq-iq jawr-eu maqmawr-aer, Yeqsur, aqyawf-anr aernaeq-eu, “Zaqmiq-or! Nawq-anr iqbax taq-eu tsawrhaq deuq aqgar irjir-euq la? Tiqghaq-iq nawq-anr yarkhaq maqdar-a lor?”
\p
\v 11 Aqyawf aer-eu, “Sanqpaq-or! Tiqghaq-iq maqdar-a.” Yeqsur, aqyawf-anr aernaeq-eu, “Ngar khawf nawq-anr maqdar. Ir-awq, aqkar nar-aq, iqbax taqpar mr.”
\s1 Yeqsur-aq, Mirtsaq-euq Yawshaef Mae
\p
\v 12 Yeqsur, aqyawf maf-anr tiq pov par aernaeq-eu, “Ngar-aq, mirtsaq-euq yawshaef ma. Ngaq-euq maeqnan cantae-eu tsawrhaq-aq, yawzanr-euq lafkhoer maqpar can-aer, daef-eu jeq bif-eu yawshaef za taef-a.”
\p
\v 13 Khoerngae, Paqliqsaer deuq, aqyawf-anr aernaeq-eu, “Nawr-aq, yawqha-euq garkawv yawqha sarkir kamq-eu nga, nawq nae kamq-euq sarkir maqbyan-a.”
\p
\v 14 Khoerngae, Yeqsur, aqyawf maf-anr heulof-aer aerkhof naeq-euq mae: “Ngar, ngaq-euq garkawv sarkir kamq-eu khawf, ngaq-euq sarkir-aq byan ma. Aqjeq mirnae aernar-aq, ngar aqgeugar nae oe-awr, aqgar ir-eu laer ngar siqnya-eu ma. Aerkhawf, ngar aqgeugar nae oe-awr, aqgar ir-eu la laer nawmaf maq siqnya-a.
\v 15 Nawmaf-aq, shiqshaq-anr dawqpaeq taq-awr yarkhaq dar-eu mae. Aerkhawf, ngar-aq, tiqghaq-anr-iq yarkhaq maqdar.
\v 16 Ngar yarkhaqdar lawnmr-aq, ngaq nae dar-euq khoer tsaq ma. Aqjeq mirnae aernar-aq, ngar tiq ghaq taef-aer dar-eu maqngeur, ngaq-anr khaerghae lef-euq Aqda Miqyaer, ngaq naeq-aer jawr-eu mae.
\v 17 Nawmaf-euq zanrdawq-euq lafkhoer boftaq-euq, ‘Tsawrkaq nyiq ghaq sarkirkamq nar-aq, sarkir kamq-eu khoer tsaq-awr dawr-eu mae.’
\v 18 Ngar, yawha-euq garkawv sarkir kamq-eu tiq ghaq ma. Ngaq-anr khaerghae lef-euq Aqda Miqyaer khawf, ngaq-euq garkawv sarkir kamq-eu mae.”
\p
\v 19 Khoerngae, aqyawfmaf, aqyawf-anr aernaeq-eu, “NawqDa aqgeugar jawr-eu la?”
\p Yeqsur aerkhof naeq-eu, “Nawmaf, ngaq-anr maq siqnya-a, ngaqDa-anr khawf maq siqnya-a. Nawmaf, ngaq-anr siqnya lawnmr-aq, ngaqDa-anr khawf siqnya taef-a.”
\p
\v 20 Yeqsur, uqduq tanqnymr nymrma-euq lafkhoer pyurdamq bawqkeuv baftaq-euq tsanr-anr jawr-awr, dawq heudeuq maeqnaeq tsovnaeq-eu lafkhoer ngaeq-euq mae. Aqyawf-euq aryamq maq tsaqlar-euq mirnae, tsawrhaq tiqghaq-iq aqyawf-anr maqnyaef-a.
\s1 Ngar Ir-eu Gar, Nawmaf Maq Oenya-a
\p
\v 21 Khoerngae, Yeqsur, aqyawf maf-anr par aernaeq-eu, “Ngar dov-ir luf-eu ma. Nawmaf, ngaq-anr sharpov taef-a. Aerkhawf, nawmaf-aq, nawmaf-euq iqbax-euq lafkhoer yashir taef-a. Ngar ir-eu gar nawmaf maqoe nya-ar.”
\p
\v 22 Khoerngae, Yurdav tsawrhaq aer-eu, “Aqyawf, yawqhar yawqha saef-eu laer ghae-eu mirnae, ‘Ngar ir-eu gar nawmaf maqoe nya-ar’ laer aer-eu nga lor?”
\p
\v 23 Khoerngae, Yeqsur, aqyawf maf-anr heulof-aer aernaeq-eu mae, “Nawmaf-aq, lafov paw nae lar-euq mae. Ngar-aq, laftav paw nae oe-euq ma. Nawmaf-aq, mirtsaq heu-anr taf-eu mae. Ngar-aq, mirtsaq heu-anr maqtaf.
\v 24 Khoermirnae, ngar, nawmaf-anr, ‘Nawmaf-aq, nawmaf-euq iqbax-euq lafkhoer yashir taef-a’ laer aernaeq-euq ma. Ngaq-anr khoerghaq ngar-a laer nawmaf maqjan nar-aq, nawmaf-aq, nawmaf-euq iqbax-euq lafkhoer yashir taef-a.”
\p
\v 25 Khoerngae, aqyawfmaf, Yeqsur-anr aernaeq-eu, “Nawr aqsur ghaq le?” Yeqsur heulof-aer aer-eu mae,
\p “Yawbae ngae nae, ngar, nawmaf-anr aernaeq luf-eu lof-aer ma.
\v 26 Ngar, nawmaf-euq garkawv ja-awr, yarkhaqdar paq-aer ghae-eu ghawqmya jeq jav-eu ma. Aerkhawf, ngaq-anr khaerghae lef-euq ghaq tsaq-awr dawr-eu mae. Ngar, aqyawf-anr nae yagaq-euq deuq mirtsaqzaq-anr ja’maeq naeq-eu ma.”
\p
\v 27 Yeqsur, aqyawf maf-anr Aqda Miqyaer-euq garkawv ja’naeq-eu gar, aqyawfmaf maq ghovshaw nya-a.
\v 28 Khoermirnae, Yeqsur, aqyawf maf-anr heulof-aer aernaeq-euq mae: “Nawmaf, Tsawrhaq-euq Zaqyo-anr khanqtur ngae, ngar-aq, khoerghaq ngar-a laer siqnya-eu uqtaf, ngar-aq, yawqha yawqha taef-aer tiqjeq-iq maqmr-aer, ngaqDa nae ngaq-anr maeq-euq lof-aer ngar heudeuq aer-eu ngar-a laer nawmaf yasiq taef-a.
\p
\v 29 “Ngaq-anr khaerghae lef-euq ghaq, ngaq naeq-aer jawrluf-eu mae. Aqda Miqyaer, ngaq-anr byaerdzae-awr, ngar tiq ghaq taef-aer maqbi jawrnaeq laf-a. Aqjeq mirnae aernar-aq, ngar aqmyanluf aqyawf nuima tsaq-eu heudeuq mrluf-eu ma.”
\p
\v 30 Yeqsur dawq heudeuq ngaeq ngae, tsawrhaq ghawqmya’ni aqyawf-anr janlar-euq mae.
\s1 Yawtsaq Yawdawr, Nawmaf-anr Puirpyaeq Naeqlaf Taef-a
\p
\v 31 Khoerngae, Yeqsur, aqyawf-anr jan-eu Yurdav tsawrhaq deuq-anr heulof-aer aernaeq-euq mae, “Nawmaf, ngaq-euq dawq-euq lafkhoer jawr nar-aq, aqdir aqmar ngaq-euq zaqlanr pyeuf-eu mae.
\v 32 Nawmaf, yawtsaq yawdawr-anr siqnya ngae, yawtsaq yawdawr, nawmaf-anr puirpyaeq naeqlaf taef-a.”
\p
\v 33 Aqyawfmaf, aqyawf-anr aerkhof naeq-eu, “Nga’maf-aq, ♦Aqbyaqhaq-euq zaqdeuq uvdeuq ma. Tiqjawr-iq, aqcawq-euq zaqkhav maq geufhaw-aq. ‘Nawmaf-anr puirpyaeq naeqlaf taef-a’ laer nawr aqjox-aer aernya-eu le?”
\p
\v 34 Yeqsur, aqyawf maf-anr heulof-aer aerkhof naeq-euq mae, “Ngar, nawmaf-anr aqdir aqmar aernaeq nyar, aqsur ghaq maqkaq, iqbax mr nar-aq, iqbax-euq zaqkhav mae.
\v 35 Zaqkhav-aq, nymrjir-euq lafkhoer aqmyanluf maqya jawr-a. Zaqyo taef-aer aqmyanluf yajawr-eu mae.
\v 36 Khoermirnae, Zaqyo, nawmaf-anr puirpyaeqnaeq nar-aq, nawmaf aqdir yabuq-ir taef-a.
\p
\v 37 “Nawmaf-aq, Aqbyaqhaq-euq zaqdeuq uvdeuq mae laer ngar siqnya ma. Aerkhawf, ngaq-euq dawq nawmaf-euq lafkhoer jawrkhar maqza-eu mirnae, nawmaf, ngaq-anr saef-eu laer jawqluf-eu mae.
\v 38 Ngar-aq, ngaqDa naeq-aer jawr ngae mawr-euq deuq ja’naeq-eu ma. Nawmaf khawf, nawmaf-euq aqda naeq-aer jawr ngae ya’mawr-euq jeq mr-eu ngar-a.”
\s1 Nawmaf-euq Aqda-aq, Naef Sanqpaq Mae
\p
\v 39 Aqyawfmaf Yeqsur-anr aerkhof naeq-eu, “Aqbyaqhaq-aq, nga’maf-euq aqda ma.”
\p Yeqsur, aqyawf maf-anr heulof-aer aernaeq-euq mae, “Nawmaf, Aqbyaqhaq-euq zaq ngeur nar-aq, nawmaf, Aqbyaqhaq-euq gardeuq mr taef-a.
\v 40 Ngar, Miqyaer-anr nae yagaq-euq yawtsaq yawdawr jeq nawmaf-anr ja’naeq-euq ma. Aerkhawf, nymq-mr nawmaf, ngaq-anr saef-eu laer jawqluf-eu mae. Aqbyaqhaq-aq, teulof-aer maqmr-aq.
\v 41 Nawmaf-aq, nawmaf-euq aqda mr-eu lof-aer mr-eu ngar-a.”
\p Aqyawfmaf aer-eu, “Nga’maf-aq, banq-awr muv-eu baqda’nae daefle-euq zaq maqngeur, nga’maf-euq aqda-aq, Aqda Miqyaer tiq ghaq jawr-eu taef ma.”
\p
\v 42 Khoerngae, Yeqsur, aqyawf maf-anr heulof-aer aernaeq-eu mae: “Miqyaer, nawmaf-euq Aqda ngeur nar-aq, nawmaf, ngaq-anr gaq taef-a. Aqjeq mirnae aernar-aq, ngar, Miqyaer-anr nae dovle-awr, Miqyaer jawr-eu gar nae oe-euq ma. Ngar, yawqha yawqha oe-euq maqngeur, aqyawf nae ngaq-anr khaerghae lef-euq mae.
\v 43 Ngar aer-eu dawq-anr nawmaf aqjeq mirnae maq ghovshaw nya-eu nya? Ngaq-euq dawq nawmaf maq narhaq coer-eu mirnae mae.
\v 44 Nawmaf-aq, nawmaf-euq aqda, naef sanqpaq-anr nae dovle-awr, nawmaf-euq aqda-euq nuikhanr nawmaf mrmawf-eu mae. Aqyawf-aq, yawbae ngae nae tsawrhaq-anr saef-awr, yawtsaq yawdawr-euq lafkhoer maqjawr-a. Aqjeq mirnae aernar-aq, aqyawf-euq lafkhoer yawtsaq yawdawr jeq maqanr-a. Aqyawf jaqmyawf myawf-eu-aq, aqyawf-euq lafkhoer pyeufluf-eu lof-aer myawf-eu mae. Aqjeq mirnae aernar-aq, aqyawf-aq, jaqmyawf myawf-eu ghaq pyeuf-awr, jaqmyawf-euq aqda mae.
\v 45 Aerkhawf, ngar yawtsaq yawdawr jeq ngaeq-eu mirnae, nawmaf, ngaq-anr maqjan-a.
\v 46 Nawmaf, aqsur ghaq, ngar-aq, iqbax anr-eu nga laer toeqmaeq nya-eu le? Ngar yawtsaq yawdawr jeq ngaeq-eu ngeur nar-aq, aqjeq mirnae nawmaf, ngaq-anr maqjan-eu le?
\v 47 Miqyaer-anr nae dovle-euq tsawrhaq-aq, Miqyaer-euq dawq narhaq taef-a. Nawmaf-aq, Miqyaer-anr nae dovle-euq maqngeur-eu mirnae maq narhaq-eu nga.”
\s1 Aqbyaqhaq Maq Daefle-euq Minav-aer Yeqsur Jawrluf-eu
\p
\v 48 Khoerngae, Yurdav tsawrhaq, aqyawf-anr aerkhof naeq-eu, nga’maf, “Nawr-aq, Saqmaqliv tsawrhaq pyeuf-eu uqtaf, naef ur-eu nga laer aer-eu khoer, tsaq-eu maqngeur-a lor?”
\p
\v 49 Khoerngae, Yeqsur heulof-aer aerkhof naeq-euq mae: “Ngaq-euq lafkhoer naef maqur. Ngar, ngaqDa-anr taqhuiq taqmanr ma. Aerkhawf, nawmaf, ngaq-anr maq taqhuiq maq taqmanr nga.
\v 50 Ngar, ngaq-euq yawshaef khanqsaer za’ni maqpov. Aerkhawf, ngar yawshaef khanqsaer za’ni sharpov-awr yarkhaq dar-eu tiq ghaq jawr-eu mae.
\v 51 Ngar, nawmaf-anr aqdir aqmar aernaeq nyar, ngaq-euq dawq-anr mrcaw-eu tsawrhaq aqsur ghaq maqkaq, shir-eu jeq-anr tiqjawr-iq maqya mawr-ar.”
\p
\v 52 Khoerngae, Yurdav tsawrhaq, Yeqsur-anr heulof-aer aernaeq-euq mae: “Nymq-mr pov-aq, nawq-euq lafkhoer naef ur-eu nga laer, nga’maf siqnya ma. Aqbyaqhaq shir-awr, Miqyaer gharduq ngaeqdan-eu tsawrhaq deuq khawf shirjir-euq mae. Nawr, ‘Ngaq-euq dawq-anr mrcaw-eu tsawrhaq aqsur ghaq maqkaq, shir-eu jeq-anr tiqjawr-iq maqya myeufhaw-ar’ laer aer-eu beu.
\v 53 Maqngeur nar-aq, nawr-aq, shirdzeur-euq aqdui-euq aqda Aqbyaqhaq hawr-eu shirdzeur-euq Miqyaer gharduq ngaeqdan-eu tsawrhaq deuq navmaqtser huiqdzaeq-eu le lor?”
\p
\v 54 Khoerngae, Yeqsur heulof-aer aerkhof naeq-euq mae: “Ngar, yawqhar yawqha taqhuiq taqmanr nar-aq, ngaq-euq taqhuiq taqmanr-eu jeq-aq, gardanr tiqpawf-iq maqtsoeq-a. Ngaq-anr taqhuiq taqmanr naeqlaf-eu ghaq-aq, ngaqDa mae. Aqyawf-aq, nawmaf-euq Miqyaer ma laer nawmaf aer-eu khoerghaq mae.
\v 55 Nawmaf, aqyawf-anr maq siqnya-aq. Aerkhawf, ngar, aqyawf-anr siqnya ma. ‘Ngar, aqyawf-anr maq siqnya nya’ laer aer lawnmr-aq, ngar khawf nawmaf lof-aer jaqmyawf myawf-eu tsawrhaq pyeuf-eu mae. Ngar, aqyawf-anr siqnya-awr, aqyawf-euq dawq-anr mrcaw-eu ma.
\v 56 Nawmaf-euq aqda Aqbyaqhaq-aq, ngaq-euq arnan-anr ya’mawr taef-a laer laqkhaq caer-eu mae. Aqyawf khoer-anr ya’mawr-awr laqkhaq caer-eu mae.”
\p
\v 57 Khoerngae, Yurdav tsawrhaq, aqyawf-anr aernaeq-eu, “Nawr 50 khof khawf maq khawvlar-euq gar, nawr, Aqbyaqhaq-anr mawrhaw-euq le lor?”
\p
\v 58 Yeqsur, aqyawf maf-anr aernaeq-eu, “Ngar, nawmaf-anr aqdir aqmar aernaeq nyar, Aqbyaqhaq maq daefle-euq minav-aer ngar-aq, jawrluf-eu ma.”
\v 59 Khoer baqda’nae, aqyawfmaf khaqlo ghov-awr, aqyawf-anr biq-eu laer ghae-eu mae. Aerkhawf, Yeqsur, aqyawf maf-anr maqbi mawrni, aqyawf maf-euq ghanrcae nae irpav-awr irdzeur ghae-awr nae, uqduq tanqnymr nymrma-anr nae dov-ir-euq mae.
\c 9
\s1 Daefle Ngae Nae Myavbaef Baef-eu Tiq Ghaq
\p
\v 1 Yeqsur maeqhu paw ir ghaeluf ngae, daefle ngae nae myavbaef baef-eu zaqyo aqli tiq ghaq-anr ya’mawr-euq mae.
\v 2 Aqyawf-euq zaqlanr deuq, Yeqsur-anr narhaq-eu, “Laqbir-or! Teughaq daefle ngae nae myavbaef baef-eu teu, aqsur ghaq iqbax mr-euq baqda’nae nga? Aqyawf-a lor? Maqngeur nar-aq, aqyawf-euq aqma aqda-a laq?”
\p
\v 3 Yeqsur heulof-aer aerkhof naeq-euq mae, “Aqyawf maqngeur nar-aq, aqyawf-euq aqma aqda iqbax mr-euq mirnae maqngeur-a. Aerkhawf, Miqyaer gar mr-eu jeq, aqyawf-euq daefzir-anr nae bi mawrlar-eu laer khoerlof-aer bi daefle-euq nga.
\v 4 Nan’ghanr paw, ngar, ngaq-anr khaerghae lef-euq ghaq-euq gardeuq ya’mr-eu mae. Mq cifle nar-aq, tsawrhaq tiqghaq-iq gar maq mrnya-a.
\v 5 Ngar, mirtsaq-euq khoertav kharjawr-eu khoerkeuvni, ngar-aq, mirtsaq-euq yawshaef ma.”
\p
\v 6 Yeqsur khoerdeuq ngaeqghaq ngae, mirtsa duqkhaq khashaeq-awr, duqkhaq hawr-eu mirtsaq nae shaqjaev lavpyeuf-euq mae. Khoernar-aq, shaqjaev khoer nae myavbaef khoerghaq-euq myavnuiv-anr laefnaeq-euq mae.
\v 7 Khoernar-aq, Yeqsur, aqyawf-anr aernaeq-eu, “Sirloq lan-anr pufshawr-ir-awq” (Sirloq laer aer-eu-aq, ‘Khaerghae-euq’ laer aermawf-eu mae.) Khoermirnae, aqyawf ir-awr pufshawr ngae, myavnuiv mawrnya lar-awr ghoflar-euq mae.
\p
\v 8 Khoerngae, aqyawf naeq-aer nymrkaq taf-eu deuq hawr-eu aqyawf myavbaefbaef ngae mawrhaw-euq deuq aer-eu, “Tsawrhaq heughaq-aq, dzeurlaf ngae nuir-awr hawqshar shardzaq-eu khoerghaq maqngeur-a lor?”
\p
\v 9 Tiqpavnav deuq aer-eu, “Khoerghaq ngar-a.”
\p Aerkhawf, yawqdeuqyawq aer-eu, “Khoerghaq-anr durler-eu tiq ghaq nga.”
\p Aqyawf aer-eu, “Ngar-aq, khoerghaq ma.”
\p
\v 10 Khoerngae, aqyawfmaf, khoerghaq-anr narhaq-eu, “Nawq-euq myavnuiv aqjox-aer ghae-awr mawrnya lar-euq le?”
\v 11 Aqyawf aerkhof naeq-eu, “Yeqsur laer kur-eu tsawrhaq tiq ghaq shaqjaev janr-awr, ngaq-euq myavnuiv-anr toeqlaef naeqlaf-awr ngaq-anr aer-eu, ‘Sirloq lan-anr ir-awr pufshawr-ir-awq.’ Khoermirnae, ngar ir-awr pufshawr-ir ngae, ngar mawrnya lar-euq mir-a.”
\p
\v 12 Khoerngae, aqyawfmaf, aqyawf-anr narhaq-eu, “Khoerghaq aqgeugar jawr-eu la?” Aqyawf aer-eu, “Ngar maqsiq.”
\s1 Myavnuiv Mawrlar-euq Garkawv Narhaq-euq
\p
\v 13 Tsawrhaq khoerdeuq, myavbaef baefhaw-euq khoerghaq-anr Paqliqsaer deuq jawr-eu gar sheuqghae-euq mae.
\v 14 Yeqsur mirtsaq-euq shaqjaev janr-awr, aqyawf-euq myavnuiv-anr bi mawrnya lar-euq khoernan-aq, landaw jawrnan tsaq-eu mae.
\v 15 Khoerngae, Paqliqsaer deuq khawf, aqyawf-euq myavnuiv aqjox-aer mawrnya lar-euq garkawv par narhaq-eu mae. Aqyawf, aqyawf maf-anr aernaeq-eu, “Aqyawf, ngaq-euq myavnuiv-anr shaqjaev toeqlaef naeqlaf-awr, ngar pufshawr-ir ngae mawrnya lar-euq mir-a.”
\p
\v 16 Khoermirnae, Paqliqsaer tiqpavnav deuq aer-eu, “Tsawrhaq heughaq-aq, Miqyaer jawr-eu gar nae oe-euq maqngeur luf-a. Aqjeq mirnae aernar-aq, aqyawf landaw jawrnan maqtawq-eu beu.”
\p Yawqdeuqyawq aer-eu, “Iqbaxzaq tiq ghaq heulof-aer ghae-eu bisiq bimawr-eu jeq aqjox-aer janrnya-eu?”
\p Khoerngae, aqyawf maf-euq yawkaq armur pav-ir-euq mae.
\v 17 Khoermirnae, aqyawfmaf, myavbaef baefhaw-euq khoerghaq-anr par narhaq-eu, “Aqyawf, nawq-euq myavnuiv-anr bi mawrnya lar-euq-aq, aqyawf aqjox-aer ghae-eu tsawrhaq la laer nawr aerhaw sher-eq.”
\p Aqyawf aer-eu, “Aqyawf-aq, Miqyaer gharduq ngaeqdan-eu tsawrhaq tiq ghaq mae.”
\p
\v 18 Yurdav tsawrhaq, myavnuiv mawrnya lar-euq khoerghaq-euq aqma aqda maq kurlaf-euq khoerkeuvni, khoerghaq yawbae myavbaef baef-awr, nymq-mr mawrnya lar-euq gar maqjan-a.
\v 19 Aqyawfmaf, aqyawf-euq aqma aqda-anr narhaq-eu, “Teughaq, nawnyaf-euq zaqyo ma lor? Aqyawf daefle ngae nae myavbaef mae laer nawnyaf aermar-iq, nymq-mr aqyawf aqjox-aer mawrnya lar-euq la?”
\p
\v 20 Aqyawf-euq aqma aqda, aqyawf maf-anr heulof-aer aerkhof naeq-euq mae, “Heughaq, nga’nyaf-euq zaqyo ma. Daefle ngae nae myavbaef baef-eu mae laer nga’nyaf siqnya ma.
\v 21 Aerkhawf, nymq-mr aqyawf aqjeq-euq baqda’nae mawrnya lar-euq garkawv nga’nyaf maq siqnya nya. Aqsur ghaq nae aqyawf-euq myavnuiv-anr bi mawrnya lar-euq khawf nga’nyaf maq siqnya nya. Aqyawf tsawrkhof khawvlar-euq mae, nawmaf, aqyawf-anr narhaq-awq. Aqyawf-euq garkawv aqyawf ja’maeq naeqlafnya taef-a.”
\p
\v 22 Aqyawf-euq aqma aqda, Yurdav tsawrhaq-anr guv-eu mirnae khoerlof-aer aer-eu mae. Aqjeq mirnae aernar-aq, Yeqsur-anr Kali mae laer khar aerdov-eu tsawrhaq aqsur ghaq maqkaq, zanrdawq khawqnymr-anr nae taedov ma laer Yurdav tsawrhaq bawqdzaqtsaev taq-euq mae.
\v 23 Khoermirnae, aqyawf-euq aqma aqda aer-eu, “Aqyawf tsawrkhof khawvlar-euq mae, nawmaf, aqyawf-anr narhaq-awq.”
\p
\v 24 Khoernar-aq, aqyawfmaf, myavbaef baefhaw-euq khoerghaq-anr parkur-awr aqyawf-anr aernaeq-eu, “Yawshaef khanqsaer Miqyaer-anr damq-awq, tsawrhaq khoerghaq-aq, iqbaxzaq mae laer nga’maf siqnya ma.”
\p
\v 25 Khoerngae, aqyawf aerkhof naeq-eu, “Aqyawf iqbaxzaq ngeur-eu maqngeur-eu, ngar maqsiq. Ngar siqnya-eu tiqjeq-aq, ngar myavbaef baefhaw-euq khawf, nymq-mr ngar mawrnya lar-euq ma.”
\p
\v 26 Khoerngae, aqyawfmaf, aqyawf-anr paraer-eu, “Aqyawf, nawq-anr aqjeq janrnaeq laf-euq la? Aqyawf, nawq-euq myavnuiv-anr aqjox-aer bi mawrnya lar-euq la?”
\p
\v 27 Aqyawf, aqyawf maf-anr aerkhof naeq-eu, “Ngar, nawmaf-anr aernaeq dzeur-euq khawf, nawmaf maq narhaq-eu gar nae, aqjeq mirnae tiq pov par gaqmawf-eu nya? Nawmaf khawf aqyawf-euq zaqlanr geufmawf-eu nya lor?”
\p
\v 28 Khoerngae, aqyawfmaf, aqyawf-anr heulof-aer daeq-eu mae, “Nawr nga lawr nae, aqyawf-euq zaqlanr. Aerkhawf, nga’maf-aq, Morseq-euq zaqlanr le.
\v 29 Miqyaer, Morseq naeq-aer dawq ngaeqcawq-euq mae laer nga’maf siqnya ma. Aerkhawf, tsawrhaq heughaq-aq, aqgeugar nae oe-euq laer nga’maf maq siqnya nya.”
\p
\v 30 Khoerghaq, aqyawf, aqyawf maf-anr heulof-aer aerkhof naeq-euq mae, “Nawmaf, aqyawf aqgeugar nae oe-euq la laer maq siqnya-eu mirnae, ngaq-anr zanq duidui ler mir-a. Aqjeq mirnae aernar-aq, aqyawf, ngaq-euq myavnuiv bi mawrnya lar-euq mae.
\v 31 Miqyaer, iqbaxzaq-euq dawq maq narhaq-a. Aerkhawf, aqsur ghaq maqkaq, Miqyaer-anr uqduq tanq-eu tsawrhaq pyeuf-awr, Miqyaer nuima tsaq-eu jeq mr nar-aq, aqyawf, tsawrhaq khoerghaq-euq dawq-anr narhaq-eu mae laer nga’maf siqnya-eu ma.
\v 32 Mqmir bae ngae nae iqnan keuvni, daefle ngae nae myavbaef baef-eu tsawrhaq-anr bi mawrnya lar-euq garkawv tiqghaq-iq maq gaqhaw-aq.
\v 33 Tsawrhaq heughaq, Miqyaer jawr-eu gar nae oe-euq maqngeur lawnmr-aq, aqyawf tiqjeq-iq maqmr nya-ar.”
\p
\v 34 Khoernar-aq, aqyawfmaf, aqyawf-anr aerkhof naeq-eu, “Nawr iqbax-euq lafkhoer daefpanq daeflanr le-euq khawf, nga’maf-anr parmaeq lar-eu le lor?” Khoernar-aq, aqyawfmaf, aqyawf-anr taedov ghae-euq mae.
\s1 Saflar Paw Myavbaef Baef-eu Tsawrhaq
\p
\v 35 Aqyawfmaf khoerghaq-anr taedov-euq garkawv Yeqsur yagaq-euq mae. Arnan, aqyawf-anr povmawr-awr, Yeqsur, aqyawf-anr narhaq-eu, “Nawr, Miqyaer-euq Zaqyo-anr jan ma lor?”
\p
\v 36 Aqyawf aerkhof-eu lafkhoer aer-eu, “Sanqpaq-or! Ngar, aqyawf-anr jannya’ni, khoerghaq aqsur ghaq la?”
\p
\v 37 Yeqsur, aqyawf-anr aernaeq-eu, “Nawr, aqyawf-anr ya’mawr-euq uqtaf, nymq-mr nawq naeq-aer dawq ngaeqcawq luf-eu ghaq-aq aqyawf mae.”
\p
\v 38 Khoerngae, aqyawf aer-eu, “Sanqpaq-or! Ngar jan ma.” Khoernar-aq, aqyawf, Yeqsur-anr uqduq tanq-euq mae.
\p
\v 39 Khoerngae, Yeqsur aer-eu, “Myavnuiv maq mawrnya-eu tsawrhaq myavnuiv mawrnya lar-awr, myavnuiv mawrnya-eu tsawrhaq-aq, myavbaef baef-ir ni, ngar yarkhaq dar-eu laer mirtsaq-euq khoertav oe-euq ma.”
\p
\v 40 Khoerngae, aqyawf naeq-aer khoergar jawr-eu Paqliqsaer tiqpavnav deuq dawq khoerdeuq-anr yagaq-awr aer-eu, “Nga’maf khawf myavbaef-a lor?”
\p
\v 41 Yeqsur, aqyawf maf-anr aernaeq-eu, “Nawmaf myavbaefbaef lawnmr-aq, iqbax maqanr-a. Aerkhawf, nymq-mr, ‘Nga’maf mawrnya ma’ laer nawmaf aer-eu mirnae, nawmaf iqbax anr-a siq.”
\c 10
\s1 Yawr Bo-eu Ghaq Hawr-eu Yawr
\p
\v 1 Yeqsur heulof-aer aer-eu mae, “Ngar, nawmaf-anr aqdir aqmar aernaeq nyar, yawr, yawrkuv-anr urlar ngae, ghovkhaeq-anr nae maq urlarni, yawqpawyawq nae davurlar-eu ghaq-aq, smrkhoeq hawr-eu tanrjoe mae.
\v 2 Ghovkhaeq-anr nae urlar-eu ghaq-aq, yawr bo-eu ghaq mae.
\v 3 Ghovkhaeq-anr lof-eu ghaq, aqyawf-anr larghov pannaeq taef-a. Yawrdeuq khawf aqyawf-euq tersar-anr narhaq-eu mae. Aqyawf-aq, aqyawf-euq yawr-euq armyanr kurkur-aer, yawr khoerdeuq-anr sheuqdov ghae-eu mae.
\v 4 Aqyawf-euq yawrdeuq-anr sheuqdov jir-euq nar-aq, aqyawf, yawrdeuq-euq maeqhu can-awr, yawrdeuq khawf aqyawf-euq tersar-anr siqnya-eu mirnae, aqyawf-euq maeqnan cantae ghae-eu mae.
\v 5 Yawrdeuq-aq, tiqjeq ghaenae-iq maqsiq maqsux-eu tsawrhaq-euq maeqnan maq cantae-eu uqtaf, aqyawf jawr-eu gar nae caev-eu mae. Aqjeq mirnae aernar-aq, yawrdeuq-aq, maqsiq maqsux-eu deuq-euq tersar-anr maq siqnya-a.”
\p
\v 6 Yeqsur yawjeq majeq dawq heudawq nae maeqnaeq-euq khawf, aqyawfmaf, Yeqsur nae aqyawf maf-anr maeqnaeq-euq garkawv khoerdeuq-anr maq ghovshaw nya-a.
\s1 Muiq-eu Yawr Bo-eu Ghaq
\p
\v 7 Khoernar-aq, Yeqsur, aqyawf maf-anr heulof-aer par aernaeq-euq mae, “Ngar, nawmaf-anr aqdir aqmar aernaeq nyar, ngar-aq, yawrdeuq urlar-eu ghovkhaeq ma.
\v 8 Ngaq-euq maeqhu kharoe-euq tsawrhaq-aq, smrkhoeq hawr-eu tanrjoe mae. Aerkhawf, yawrdeuq, aqyawf maf-euq dawq-anr maq narhaq-aq.
\v 9 Ngar-aq, ghovkhaeq ma. Ngaq-anr ghoe-awr khar urlar-eu tsawrhaq-aq, yabuq-ir taef-a. Khoeruqtaf, aqyawf urlar-awr irdov-eu khawf gavdzaqduq ya’mawr taef-a.
\v 10 Smrkhoeq-aq, khoeq-eu, saef-eu, lavcawv-eu laer taef-aer lar-eu mae. Ngar-aq, aqyawfmaf daef-eu jeq biza-eu uqtaf, aqyawfmaf daef-eu khoer tiqbyan tiqlof biza-eu gharduq oe-euq ma.
\p
\v 11 “Ngar-aq, muiq-eu yawr bo-eu ghaq ma. Muiq-eu yawr bo-eu ghaq-aq, aqyawf-euq daefzir yawrdeuq-euq gharduq shirdan peuq-eu mae.
\v 12 Aqdir yawr bo-eu ghaq maqngeur-aer ghaqmanr manrdzaq-eu tsawrhaq-aq, yawqha-euq yawr maqngeur-eu mirnae, khaqyaer lar-eu gar ya’mawr ngae, yawrdeuq-anr byaerdzae-awr caev-eu mae. Khaqyaer khoer yawrdeuq-anr sheu-awr, aqyawf maf-anr taebyav-eu mae.
\v 13 Ghaqmanr manrdzaq-eu tsawrhaq-aq, aqyawf ghaqmanr manrdzaq-eu taef mirnae, yawrdeuq-euq gharduq tiqpawf-iq maq sharnoeqni caev-eu mae.
\p
\v 14 “Ngar-aq, muiq-eu yawr bo-eu ghaq ma. Ngar, ngaq-euq yawr-anr siqnya-awr, ngaq-euq yawr khawf ngaq-anr siqnya-eu mae.
\v 15 Khoerlof-aer durni, Aqda, ngaq-anr siqnya-awr, ngar khawf Aqda-anr siqnya-eu ma. Ngar, ngaq-euq daefzir yawrdeuq-euq gharduq shirdan peuq-eu ma.
\v 16 Ngar-aq, yawr yawrkuv heukuv-anr maqtaf-eu yawr nuideuq khawf jawr-eu le siq. Ngar, yawr khoerdeuq-anr khawf yasheuq laq-ir-awr, aqyawfmaf, ngaq-euq tersar-anr narhaq taef-a. Khoernar-aq, yawr yawrmaf tiq maf hawr-eu yawr bo-eu ghaq tiq ghaq taef-aer pyeuflar taef-a.
\p
\v 17 “Ngar ghofdaef larni ngaq-euq daefzir shirdan peuq-eu mirnae, ngaqDa, ngaq-anr gaq-eu mae.
\v 18 Ngaq-anr tiqghaq-iq maq lavsaef nya-a. Aerkhawf, ngar, yawqha yawqha shirdan-eu ma. Ngar shirdan-eu baoq jav-awr, ngar ghofdaef lar-eu baoq khawf jav-eu ma. Biftaq-euq dawq heudawq-aq, ngar, ngaqDa-anr nae za-euq ma.”
\p
\v 19 Khoerngae, dawq khoerdeuq-euq baqda’nae, Yurdav tsawrhaq-euq yawkaq parpav-ir-euq mae.
\v 20 Aqyawfmaf ghawqmya ghaq aer-eu, “Aqyawf-aq, naef ur-awr uqtsaev-euq nga. Nawmaf, aqyawf-euq dawq-anr aqjeq mirnae narhaq-eu le?”
\p
\v 21 Aerkhawf, tiqpavnav deuq paraer-eu, “Aqyawf-euq dawq-aq, naef ur-eu tsawrhaq-euq dawq maqngeur nya. Naef-aq, myavbaef-anr bi mawrlarnya taef-a lor?”
\s1 Yurdav Tsawrhaq, Yeqsur-anr Byaerdzae-euq
\p
\v 22 Khoerngae tsanqgav yamq tsaq-awr, Yeqlursaqlaeq-anr uqduq tanqnymr nymrma a’naeq-euq yawbui\f + \fr 10:22 \fk Uqduq tanqnymr nymrma a’naeq-euq yawbui \ft Uqduq tanqnymr nymrma a’naeq-euq gar noeqkeuv-eu yawbui-anr aer-eu mae.\f* builuf-eu mae.
\v 23 Yeqsur, uqduq tanqnymr nymrma-euq lanr-euq lafkhoer tsovtaq-euq, ♦Sorlaqmoq-euq saeqghawv-euq lafkhoer canluf-eu mae.
\v 24 Khoerngae, Yurdav tsawrhaq, aqyawf-euq tiqjawq uiqlar-awr aqyawf-anr aernaeq-eu, “Nawr, nga’maf-anr yawduq maqbaw-aer aqmyan keuvni bidawq-eu laer ghae-eu le? Nawr, Kali ngeur nar-aq, nga’maf-anr dawrcoeni aernaeq laf-awq.”
\p
\v 25 Yeqsur, aqyawf maf-anr heulof-aer aerkhof naeq-euq mae, “Ngar, nawmaf-anr aernaeq-euq ma. Aerkhawf, nawmaf maqjan-a. Ngaq nae ngaqDa-euq tsawrmyanr-euq uqmov mr-euq gardeuq-aq, ngaq-euq garkawv sarkir kamq-eu mae.
\v 26 Aerkhawf, nawmaf, ngaq-euq yawrdeuq maqngeur-eu mirnae, ngaq nae nawmaf-anr aernaeq-euq gar nawmaf maqjan-a.
\v 27 Ngaq-euq yawrdeuq-aq, ngaq-euq tersar-anr narhaq-eu mae. Ngar, aqyawf maf-anr siqnya-awr, aqyawfmaf khawf ngaq-euq maeqnan cantae-eu mae.
\v 28 Khoeruqtaf, ngar, aqyawf maf-anr mqmaq maqbyav yarzir daef-eu jeq bif-awr, aqyawfmaf tiqjawr-iq maqya cawv-ir-ar. Ngaq-euq aqlaf-anr nae tiqghaq-iq yawr khoerdeuq-anr maq ludov nya-ar.
\v 29 Dawqtawv luf-euq khoertav huiqdzaeq-eu ngaqDa nae yawr khoerdeuq, ngaq-anr a’naeq laf-euq mae. NgaqDa-euq aqlaf-euq lafkhoer nae tiqghaq-iq yawr khoerdeuq-anr maq ludov nya-ar.
\v 30 Ngar hawr-eu ngaqDa-aq, tiq ghaq taef ma.”
\p
\v 31 Khoerngae, Yurdav tsawrhaq khaqlo parghov-awr, aqyawf-anr biqsaef-eu laer ghae-eu mae.
\v 32 Yeqsur, aqyawf maf-anr aernaeq-eu, “Aqda-anr nae oe-euq gar yawmuiq ghawqmya jeq, ngar, nawmaf-anr bimawr-euq ma. Ngaq nae mr-euq aqgeu jeq-euq baqda’nae, nawmaf, ngaq-anr khaqlo nae biqsaef-eu laer ghae-eu le?”
\p
\v 33 Yurdav tsawrhaq, aqyawf-anr aerkhof naeq-eu, “Nga’maf, nawr gar yawmuiq jeq mr-euq baqda’nae nawq-anr khaqlo biq-eu laer ghae-eu maqngeur. Nawr, tsawrhaqzaq pyeuf-eu taef khawf yaeqbawq saerlu-aer Miqyaer ma laer aer-eu mirnae, biqsaef-eu laer ghae-eu ma.”
\p
\v 34 Yeqsur, aqyawf maf-anr heulof-aer aerkhof naeq-euq mae, “Nawmaf-euq zanrdawq-euq lafkhoer,
\p \qt ‘Ngar aer-eu, “Nawmaf-aq, miqyaer deuq mae,” \qt* \rq (Jc 82:6)\rq*
\nb laer boftaq-euq maqngeur-a lor’?
\v 35 Miqyaer, khoerdeuq-anr miqyaer deuq laer kur-eu ngeur nar-aq, Miqyaer-euq dawq aqsur ghaq jawr-eu gar keuvle-euq la? (Yaerbof-euq lafkhoer boftaq-euq dawq-aq, maqcawv-ir nya-a.)
\v 36 Aqda nae tserdov-awr, mirtsaq-euq khoertav bi’oe-euq khoerghaq, ‘Ngar-aq, Miqyaer-euq Zaqyo ma’ laer aer-eu mirnae, nawmaf, ‘Nawr, Miqyaer-anr yaeqbawq saerlu-aer aer-eu nga’ laer aer-eu le lor?
\v 37 Ngar, ngaqDa-euq gardeuq maqmr nar-aq, ngaq-anr taqjan.
\v 38 Aerkhawf, ngar mrluf-eu ngeur nar-aq, ngaq-anr maqjan-eu khawf, ngar mrluf-eu gardeuq-anr jan-awq. Khoerlof-aer nar-aq, Aqda, ngaq-euq lafkhoer jawr-awr, ngar khawf Aqda-euq lafkhoer jawr-eu nga laer nawmaf ya siqnya-awr yajan taef-a.”
\p
\v 39 Khoerngae, aqyawfmaf, aqyawf-anr nyaef-eu laer parghae-eu mae. Aerkhawf, aqyawf, aqyawf maf-euq aqlaf-anr nae dzeur-ir-euq mae.
\p
\v 40 Khoernar-aq, Yeqsur, Yorhaq nae bartirsaq mrnaeq baebae-euq Yawrdaq lawrbaq-euq nuibaq paw parir-awr, khoergar jawr-euq mae.
\v 41 Tsawrhaq ghawqmya’ni aqyawf jawr-eu gar oe-awr aer-eu, “Yorhaq-aq, bisiq bimawr-eu tiqjeq-iq maqmr-aq. Aerkhawf, Yorhaq nae heughaq-euq garkawv aertaq-euq jeq dawqtawvluf tsaq duidui nga.”
\v 42 Khoergar, tsawrhaq ghawqmya’ni Yeqsur-anr janlar-euq mae.
\c 11
\s1 Laqzaqlur Shir-awr Ghofdaef Lar-euq
\p
\v 1 Khoerngae, Laqzaqlur laer kur-eu tiq ghaq narluf-eu mae. Aqyawf-aq, Maqliv hawr-eu Maqta aqnyafnmr jawr-eu Beqtaqnir pu-anr jawr-eu mae.
\v 2 Maqliv heughaq-aq, arnan, Sanqpaq Yeqsur-anr tsir yawsaw laef-awr, tsaerkanr nae aqyawf-euq aqkuir-anr sivshawr naeq-eu khoerghaq mae. Narluf-eu Laqzaqlur-aq, Maqliv-euq aqmanr mae.
\v 3 Aqnyafnmr, Yeqsur-anr dawqtsaf tsafanr lef-euq, “Sanqpaq-or! Nawr zawr gaq-eu ghaq narluf-eu mae.”
\p
\v 4 Yeqsur dawq khoerdawq-anr yagaq ngae aer-eu, “Nar-eu khoer-aq, shir-eu gar maqkeuv-ar. Aerkhawf, Miqyaer-euq yawshaef khanqsaer bi dovlar-eu gharduq mae. Nar-eu khoer baqda’nae Miqyaer-euq Zaqyo yawshaef khanqsaer za taef-a.”
\p
\v 5 Yeqsur-aq, dzeurlaf ngae nae, Maqta aqnyafnmr hawr-eu Laqzaqlur-anr gaq-eu mae.
\v 6 Aqyawf, Laqzaqlur nar-eu garkawv yagaq-euq khawf, aqyawf jawrluf-eu gar nyiq nan parjawr-euq mae.
\v 7 Khoernar-aq, Yeqsur, zaqlanr deuq-anr cawq-eu, “Aqduimaf, Yurdav mirkhanq-anr parle kar-eur.”
\p
\v 8 Zaqlanr deuq, aqyawf-anr aernaeq-eu, “Laqbir-or! Nymq-mr kaq-anr, Yurdav tsawrhaq, nawq-anr khaqlo nae biqsaef-eu laer jawqluf-eu mae. Nawr khoergar parle-eu laer aer-eu le lor?”
\p
\v 9 Yeqsur heulof-aer aerkhof naeq-euq mae, “Tiq nan-euq lafkhoer naqliq 12 laf mq bya-eu maqngeur-a laq? Tsawrhaq tiq ghaq mq bya ngae garma can nar-aq, sanqtif maq tiflar-ar. Aqjeq mirnae aernar-aq, aqyawf, mirtsaq-euq yawshaef mawrnya-eu mae.
\v 10 Aerkhawf, tsawrhaq tiq ghaq uqcif paw garma can nar-aq, aqyawf sanqtif tiflar taef-a. Aqjeq mirnae aernar-aq, aqyawf-euq lafkhoer yawshaef maqanr-a.”
\p
\v 11 Yeqsur khoerlof-aer aerghaq-awr, aqyawf, aqyawf maf-anr par aernaeq-eu, “Aqdui-euq cawq, Laqzaqlur-aq, yufkhav luf-eu mae. Aerkhawf, ngar le-awr aqyawf-anr kurnoeqler la.”
\p
\v 12 Khoerngae, aqyawf-euq zaqlanr deuq aer-eu, “Sanqpaq-or! Aqyawf yufkhav luf-eu ngeur nar-aq, aqyawf taqler taef-a.”
\p
\v 13 Yeqsur khoerlof-aer aer-eu-aq, Laqzaqlur shir-euq gar aerkeuv mawf-eu mae. Aerkhawf, aqyawf ghaqnaq naq-eu lafkhoer yufkhav-euq gar aer-eu nga laer aqyawfmaf noeq-euq mae.
\v 14 Khoerngae, Yeqsur, aqyawf maf-anr dawrcoeni heulof-aer aernaeq-euq mae, “Laqzaqlur shir-euq mae.
\v 15 Nawmaf janni, ngar khoergar maqjawr-euq mirnae, nawmaf-euq gharduq ngar laqkhaqcaer nya. Aerkhawf, nymq-mr-aq, dzawq, aqduimaf, aqyawf jawr-eu gar le kar-eur.”
\p
\v 16 Zaqdzm laer kur-eu Tormav khoerghaq, aqyawf-euq cawq zaqlanr deuq-anr aernaeq-eu, “Aqduimaf khawf aqyawf naeq-aer yashirni le kar-eur.”
\s1 Yeqsur-aq, Daef-eu Jeq Pyeuf-eu Mae
\p
\v 17 Yeqsur lekeuv ngae, Laqzaqlur, lmqbymr-anr bafpanq taq-euq oeq nan keuvlar-euq mae laer yasiq-euq mae.
\v 18 Beqtaqnir pu-aq, Yeqlursaqlaeq-euq dawqpae jav-eu mae. Smq lotsov aerghaqni kaq-eu taef mae.
\v 19 Yurdav tsawrhaq ghawqmya’ni, Maqliv hawr-eu Maqta jawr-eu gar lar-awr, aqnyaf nmr-euq aqmanr shir-euq mirnae, aqyawfnyaf nuima bi sarlar-eu gharduq lartaq-euq mae.
\v 20 Yeqsur larluf-eu garkawv Maqta yagaq-euq naeq-aer, aqyawf dov-ir-awr Yeqsur-anr mawr-ir-euq mae. Aerkhawf, Maqliv-aq, irkanr-euq lafkhoer nuirluf-eu mae.
\p
\v 21 Khoerngae, Maqta, Yeqsur-anr heulof-aer aernaeq-euq mae, “Sanqpaq-or! Nawr heugar jawr lawnmr-aq, ngaq-euq aqmanr maqshir-ar.
\v 22 Nymq-mr khawf, nawr, Miqyaer-anr aqjeq shar-eu maqkaq, Miqyaer, nawq-anr bifnaeq taef-a laer ngar siqnya ma.”
\p
\v 23 Yeqsur, aqyawf-anr aernaeq-eu, “Nawq-euq aqmanr ghofdaeflar taef-a.”
\p
\v 24 Maqta, aqyawf-anr aernaeq-eu, “Arsaqsaq ngae nan ghofdaef lar-eu aryamq keuvlar nar-aq, aqyawf ghofdaeflar taef-a laer ngar siqnya ma.”
\v 25 Yeqsur, aqyawf-anr heulof-aer aernaeq-euq mae, “Ngar-aq, ghofdaef lar-eu jeq hawr-eu daef-eu jeq pyeuf-eu ma. Ngaq-anr jan-eu tsawrhaq-aq, shir-euq khawf ghofdaeflar taef-a.
\v 26 Ngaq-euq lafkhoer jawr-awr, ngaq-anr kharjan-eu tsawrhaq-aq, tiqjawr-iq maqya shir-ar. Nawr dawq heudawq-anr jan ma laq?”
\p
\v 27 Maqta, aqyawf-anr aernaeq-eu, “Sanqpaq-or! Jan ma. Nawr-aq, mirtsaq-euq khoertav oe mae laer aer-eu Miqyaer-euq Zaqyo Kali mae laer, ngar jan ma.”
\s1 Yeqsur Myavbir Dovle-euq
\p
\v 28 Maqta khoerlof-aer aerghaq ngae, aqyawf ghofler-awr, aqyawf-euq aqnyir Maqliv-anr yawzaf zaf-aer kur-awr aer-eu, “Saqlaq larkeuv taq-awr nawq-anr kurluf-eu mae.”
\p
\v 29 Maqliv khoerlof-aer yagaq-euq naeq-aer yawkawr-aer tur-awr, aqyawf jawr-eu gar ir-euq mae.
\v 30 Khoerngae keuvni, Yeqsur pu-anr maq urlerni, Maqta, aqyawf-anr mawrle-euq tsanr-anr jawrluf-eu mae.
\v 31 Khoerngae, Yurdav tsawrhaq deuq, Maqliv naeq-aer irkanr-euq lafkhoer jawr-awr, aqyawf nuima sarlarni janrluf-eu mae. Maqliv yawkawr-aer tur-awr dov-ir gar ya’mawr ngae, aqyawf-euq maeqnan cantae ghae-awr aer-eu, “Aqyawf, lmqbymr-anr ir-awr ngoer-ir-eu nga.”
\p
\v 32 Khoernar-aq, Maqliv, Yeqsur jawr-eu gar irkeuv-awr, aqyawf-anr ya’mawr ngae, Yeqsur-euq aqkuir-euq dawqpae awbyav-awr aer-eu, “Sanqpaq-or! Nawr heugar jawr lawnmr-aq, ngaq-euq aqmanr maqshir-ar.”
\p
\v 33 Maqliv hawr-eu aqyawf-euq maeqnan cantae lef-euq Yurdav tsawrhaq deuq ngoer-eu gar Yeqsur ya’mawr ngae, aqyawf-euq nuima-anr zawler-awr nuima tiqpawf-iq maqsar-a.
\v 34 Khoerngae, aqyawf aer-eu, “Nawmaf, aqyawf-anr aqgeugar bafpanq taq-euq le?” Aqyawfmaf, aqyawf-anr aernaeq-eu, “Sanqpaq-or! Oe-awr hawle-awq.”
\p
\v 35 Yeqsur ngoer-euq mae.
\v 36 Khoerngae, Yurdav tsawrhaq deuq aer-eu, “Hawsher-eq, aqyawf, Laqzaqlur-anr arnavni gaq-eu nga.”
\p
\v 37 Tiqpavnav deuq aer-eu, “Aqyawf myavbaef-anr myavnuiv bi mawrnya lar-euq mar-iq, Laqzaqlur maqya shirni maq janrnya-a lor?”
\s1 Laqzaqlur-anr Bi Ghofdaef Lar-euq
\p
\v 38 Khoerngae, Yeqsur, nuima shaqzanq mr-eu lafkhoer, lmqbymr-anr irkeuv-euq mae. Lmqbymr khoer-aq, lokhanq pyeuf-awr, ghaqkhaeq-anr khaqlo nae ngawqtsoeq taq-euq mae.
\v 39 Yeqsur aer-eu, “Khaqlo ngawqdzae-awq.” Shir-euq khoerghaq-euq dmrma Maqta, aqyawf-anr aernaeq-eu, “Sanqpaq-or! Aqyawf shir-euq oeq nan keuvlar-euq mirnae, yawbuf baeflaf-ir-euq mae.”
\p
\v 40 Yeqsur, aqyawf-anr aernaeq-eu, “Nawr jan nar-aq, Miqyaer-euq yawshaef khanqsaer-anr ya’mawr taef-a laer ngar, nawq-anr aernaeq-euq maqngeur-a lor?”
\p
\v 41 Khoerngae, aqyawfmaf, shir-euq khoerghaq bafpanq taq-euq gar nae, khaqlo ngawqdzae-euq mae. Yeqsur mq paw ghawrleur-awr heulof-aer aer-eu mae, “Aqda-or! Nawr, ngaq-euq shardawq-anr narhaq-eu mirnae, ngar, nawq-anr jaceuq ma.
\v 42 Nawr, ngaq-euq shardawq-anr aqmyanluf narhaq mae laer ngar siqnya ma. Aerkhawf, nawq nae ngaq-anr khaerghae lef-euq nga laer, heugar yawfluf-eu tsawrhaq deuq janlarni, aqyawf maf-euq gharduq ngar heulof-aer aer-eu ma.”
\p
\v 43 Khoerlof-aer aerghaq-euq nar-aq, aqyawf tersar yawkhav-aer gur-eu, “Laqzaqlur-or! Dovle-awq.”
\v 44 Khoerngae, shirtaq-euq khoerghaq aqkuir aqlaf-anr mawrtawv tawvtaq-awr, myavpyawq-anr saqpar lanrcuf taq-awr nae dovle-euq mae. Yeqsur, aqyawf maf-anr aernaeq-eu, “Aqyawf-anr puirnaeq-awr bican-awq.”
\s1 Yeqsur-anr Saef-eu Laer Jawq-eu
\r Mt 26:1-5; Mk 14:1-2; Lk 22:1-2
\p
\v 45 Khoernar-aq, Maqliv naeq-aer oe-euq Yurdav tsawrhaq ghawqmya ghaq, Yeqsur nae mr-euq gar ya’mawr ngae, aqyawf-anr janlar-euq mae.
\v 46 Aerkhawf, tiqpavnav deuq-aq, Paqliqsaer deuq jawr-eu gar ir-awr Yeqsur nae mr-euq deuq, aqyawf maf-anr ja’naeq-ir-euq mae.
\v 47 Khoerngae, Paqliqsaer deuq hawr-eu pirma aqyuif deuq, ♦khavma armur\f + \fr 11:47 \fk Khavma armur \ft Armur heumur-euq lafkhoer tsawrhaq heudeuq keuq-eu mae: pirma aqyuif deuq, aqyuif aqtsu deuq hawr-eu zanr maeq-eu deuq.\f*-anr kuruiq-awr aer-eu, “Aqduimaf aqjox-aer janr nmr-mq? Tsawrhaq heughaq-aq, bisiq bimawr-eu jeq ghawqmya’ni mrluf-eu mae.
\v 48 Aqyawf-anr khoerlof-aer mrmr-aer bijawr nar-aq, tsawrhaq dawqtawvluf, aqyawf-anr janler jir-eu ngar-a. Khoernar-aq, Lormav tsawrhaq lar-awr, aqdui-euq jawrduq hawr-eu aqdui-euq mirkhanq-anr yurgeuf jirlar taef-a.”
\p
\v 49 Aqyawf maf-euq lafkhoer, khoerngae khof ♦pirma yawhuiq ghaq geufluf-eu Gaqyaqpar, aqyawf maf-anr heulof-aer aernaeq-euq mae, “Nawmaf tiqjeq-iq maq siqnya nga.
\v 50 Tsawrjeuq tiqjeuq jeuqlan-aer maqya cawv-ir ni, tsawrhaq armaf-euq gharduq, tsawrhaq tiq ghaq shirdan nar-aq, aqdui-euq gharduq muiq taef-a laer nawmaf maq sharnoeq-eu le lor?”
\p
\v 51 Aqyawf dawq khoerdawq ngaeq-eu-aq, aqyawxyawf noeqdov-awr ngaeq-eu maqngeur-a. Khoerngae khof, aqyawf, pirma yawhuiq ghaq geufluf-eu mirnae, Yeqsur, tsawrjeuq khoerjeuq-euq gharduq ya shirdan taef-a laer Miqyaer gharduq ngaeqdan-eu jeq pyeuf-eu mae.
\v 52 Tsawrjeuq khoerjeuq-euq gharduq taef-aer maqngeur-a. Aerkhawf, jawrbyav taq-euq Miqyaer-euq zaqdeuq, tiq mur taef-aer pyeuflarni aqyawf lavuiq-eu mae.
\v 53 Khoerngae nan-anr nae nar-aq, aqyawfmaf, Yeqsur-anr saef ma laer bawqdzaq tsaev-euq mae.
\p
\v 54 Khoermirnae, Yeqsur, Yurdav mirkhanq-euq lafkhoer byacaevni maqpar can-aq. Aqyawf khoergar nae dov-ir-awr, bawrtsanq bawrdanr-euq dawqpae jav-eu Erpaqleq laer kur-eu meuq meuqzaq tiq meuq-anr irkeuv-awr, khoergar aqyawf-euq zaqlanr deuq naeq-aer jawr-euq mae.
\p
\v 55 Yurdav tsawrhaq-euq Baqsaqkaq yawbui maq keuvlar-euq minav-aer, yawqha-euq mawrdo shawr-eu laer, danrtav jawr-eu tsawrhaq ghawqmya’ni Yeqlursaqlaeq-anr le-euq mae.
\v 56 Aqyawfmaf, Yeqsur-anr povluf-eu mae. Aqyawfmaf, uqduq tanqnymr nymrma-euq lafkhoer yawfluf ngae, aqyawf maf-euq yawkaq aer-eu, “Nawmaf aqjox-aer noeq-eu nya? Aqyawf yawbui bui-eu gar maqlar-a lor?”
\p
\v 57 Khoerngae, Aqsur ghaq maqkaq, Yeqsur aqgeugar jawr-a laer siqnya nar-aq, aqyawfmaf, Yeqsur-anr ya’nyaefni dawqtsaf yatsaf lar-eu mae laer pirma aqyuif deuq hawr-eu Paqliqsaer deuq dawq biftaq-euq mae.
\c 12
\s1 Yeqsur-anr Tsir Yawsaw Shaevdav-euq
\r Mt 26:6-13; Mk 14:3-9
\p
\v 1 Baqsaqkaq yawbui bui-eu maq keuvlar-aer kof nan dzer ngae, Yeqsur, Laqzaqlur jawr-eu Beqtaqnir pu-anr lekeuv-euq mae. Laqzaqlur heughaq-aq, Yeqsur nae shir-euq gar nae bi ghofdaef lar-euq khoerghaq mae.
\v 2 Khoergar, aqcawq, Yeqsur-euq gharduq hawqbyawr lavdawv naeq-euq mae. Maqta-aq, aqjax mr-awr, Laqzaqlur-aq, Yeqsur naeq-aer hawqjawq jawqluf-eu deuq-euq lafkhoer keuq-eu mae.
\v 3 Khoerngae, Maqliv-aq, naqdur laer kur-eu zawr poeq-eu tsir yawsaw smq kar yur-awr, Yeqsur-euq aqkuir-anr shaevlaef naeq-euq mae. Khoernar-aq, aqyawf-euq uqduq-euq tsaerkanr nae Yeqsur-euq aqkuir-anr sivshawr-euq mae. Tsir yawsaw khoer, nymr nymrlan-aer sawkheufni jav-eu mae.
\p
\v 4 Yeqsur-anr anqdzaq-eu laer ghae-eu aqyawf-euq zaqlanr pyeuf-eu Sirmoq-euq zaqyo, Yurdav Irsaqgaqliqoq khoerghaq aer-eu,
\v 5 “Tsir yawsaw teu deqnaqlir\f + \fr 12:4 \fk Deqnaqlir \ft Heudawq-aq, Heqlaqsar-euq dawq mae. Yaerbof-euq aryamq-euq lafkhoer, deqnaqlir 1 byav-aq, tiq ghaq nae tiq nan mr-euq ghaqgarpoeq mae.\f* 300 byav-anr nae anq-awr, shaqzaq zanqzaq deuq-anr aqjeq mirnae maq bifnaeq-eu le?”
\p
\v 6 Aqyawf khoerlof-aer aer-eu-aq, shaqzaq zanqzaq deuq-anr sharnoeq-awr aer-eu maqngeur-eu, smrkhoeq pyeuf-eu mirnae aer-eu mae. Aqyawf pyur pawqbaev jeqhmq-eu ghaq pyeuf-awr, khoer-euq lafkhoer anr-eu pyur khoeqluf-eu mae.
\p
\v 7 Khoerngae, Yeqsur heulof-aer aernaeq-euq mae, “Aqyawf-euq navni bijav-awq. Ngaq-anr bafpanq-eu arnan-euq gharduq, aqyawf tsir yawsaw heu jeqhmq taq-euq mae.
\v 8 Aqjeq mirnae aernar-aq, shaqzaq zanqzaq deuq aqmyanluf nawmaf naeq-aer jawr-eu mae. Aerkhawf, ngar, nawmaf naeq-aer aqmyanluf jawr-eu maqngeur.”
\s1 Laqzaqlur-anr Saef Ma Laer Bawqtsaev-euq
\p
\v 9 Yeqsur khoergar jawrluf-eu mae laer Yurdav tsawrhaq armaf mafma yasiq ngae, khoergar le-euq mae. Yeqsur-anr mawrmawf-eu mirnae taef-aer maqngeur-eu, shir-euq gar nae Yeqsur nae bi ghofdaef lar-euq Laqzaqlur-anr khawf mawrmawf-eu mirnae le-euq mae.
\v 10 Khoerngae, pirma aqyuif deuq, Laqzaqlur-anr khawf saef ma laer bawqtsaev taq-euq mae.
\v 11 Aqjeq mirnae aernar-aq, Yurdav tsawrhaq ghawqmya’ni Laqzaqlur baqda’nae aqyawf maf-euq armur-anr nae dov-ir-awr, Yeqsur-anr jan-ir-euq mae.
\s1 Yeqsur, Yeqlursaqlaeq-anr Urler-euq
\r Mt 21:1-11; Mk 11:1-11; Lk 19:28-40
\p
\v 12 Nishawq ngae nan, Yeqsur, Yeqlursaqlaeq-anr oeluf-eu garkawv, yawbui bui-eu gar lartaq-euq tsawrhaq armaf mafma yagaq-euq mae.
\v 13 Khoermirnae, aqyawfmaf daor uqpyaq baf-awr, Yeqsur-anr halaq-ir-eu laer dov-ir-awr gur-eu,
\p \qt “♦Hosa’na! Sanqpaq Miqyaer-euq tsawrmyanr-euq uqmov oeluf-eu ghaq pyeuf-eu, Irsaqleqlav tsawrhaq-euq Sanqpaq guiqlanqhuiq luf-ur!” \qt* \rq (Jc 118:25-26)\rq*
\p
\v 14 Khoerngae, Yeqsur, manq tanqlavzaq tiq mawr-anr mawr-awr dziq-euq mae. Yaerbof-euq lafkhoer boftaq-euq lof-aer:
\p
\v 15 \qt “Ziroq-euq zaqmiq-or! Taqguv.\qt*
\p \qt Hawsher-eq, nawq-euq Sanqpaq, manq tanqlavzaq dziq-awr oeluf-eu mae.”\qt* \rq (Zkl 9:9)\rq*
\p
\v 16 Yawbae ngae-aq, aqyawf-euq zaqlanr deuq garkawv khoer-anr maq ghovshaw nya-a. Yeqsur yawshaef khanqsaer zaghaq-awr nae taef-aer, aqyawf-euq garkawv khoerlof-aer boftaq-euq gar hawr-eu aqcawq, aqyawf-anr khoerlof-aer janrnaeq-euq garkawv, aqyawf maf-anr noeqdov ler-euq mae.
\p
\v 17 Yeqsur, Laqzaqlur-anr shir-euq gar nae bi ghofdaef lar-awr, lmqbymr-anr nae kurdov ngae, Yeqsur naeq-aer khoergar jawr-eu tsawrhaq armaf khoerdeuq, garkawv khoer sarkir kamqluf-eu mae.
\v 18 Yeqsur bisiq bimawr-eu jeq mr-euq garkawv, tsawrhaq armaf deuq yagaq-euq mirnae, aqyawf-anr ha-ir-euq mae.
\v 19 Khoermirnae, Paqliqsaer deuq, aqyawf maf-euq yawkaq aer-eu, “Nawmaf tiqjeq-iq maq mrpyeufnya nga. Hawsher-eq. Mirtsaqzaq dawqtawvluf, aqyawf-euq maeqnan cantae jir-euq ngar-a.”
\s1 Heqlaqsar Tsawrhaq, Yeqsur-anr Pov-eu
\p
\v 20 Yawbui bui-eu gar uqduqtanq lar-euq tsawrhaq deuq-euq lafkhoer, Heqlaqsar tsawrhaq tiqdeuqnav khawf keuq-eu mae.
\v 21 Khoerngae, aqyawfmaf, Gaqliqlaer mirkhanq-anr jav-eu Baeqdzerdaq-anr nae oe-euq Pirlirpuv jawr-eu gar oe-awr shar-eu, “Saqlaq-or! Nga’maf, Yeqsur-anr mawrmawf nya.”
\p
\v 22 Pirlirpuv, Aqdaeqlaeq-anr aernaeq-ir-awr, Aqdaeqlaeq hawr-eu Pirlirpuv, Yeqsur-anr aernaeq-ir-euq mae.
\v 23 Khoerngae, Yeqsur, aqyawf nyaf-anr heulof-aer aerkhof naeq-euq mae, “Tsawrhaq-euq Zaqyo yawshaef khanqsaer za-eu aryamq keuvlar-euq mae.
\v 24 Ngar, nawmaf-anr aqdirma-aer aernaeq nyar, caer siqyoeq tiq nuiv mirtsaq-anr maqga-ir-aer maqshir nar-aq, siqyoeq khoer tiq nuiv taef mae. Aerkhawf, shir nar-aq, caersiq ghawqmya’ni tsofle-eu mae.
\v 25 Yawqha-euq daefzir-anr gaq-eu tsawrhaq-aq, daefzir yasmq taef-a. Mirtsaq-euq khoertav daef ngae, yawqha-euq daefzir-anr byae-eu tsawrhaq-aq, mqmaq maqbyav yarzir daef-eu gharduq jeqhmqnya taef-a.
\v 26 Tsawrhaq tiqghaqnav ngaq-euq kuirlaf zaqkhav geufmawf nar-aq, ngaq-euq maeqnan ya cantae-eu mae. Ngar aqgeugar jawr nar-aq, ngaq-euq kuirlaf zaqkhav khawf khoergar yajawr-eu mae. Tsawrhaq tiqghaqnav ngaq-euq kuirlaf zaqkhav geuf nar-aq, ngaqDa, aqyawf-anr taqhuiq taqmanrnaeq taef-a.”
\s1 Tsawrhaq-euq Zaqyo Yabi Ciqgor-eu
\p
\v 27 “Nymq-mr ngaq-euq nuima saflar tiqpawf-iq maq sarnya. Ngar aqjox-aer aer-eu tsaq-eu la? ‘Aqda-or! Aryamq heu-anr nae ngaq-anr bibuq-ir naeqlaf-awq’ laer ya’aer-eu la laq? Aerkhawf, ngar-aq, arpyar heu jav-awr oe-euq ma.
\v 28 Aqda-or! Nawq-euq tsawrmyanr yawshaef khanqsaer za’ni mr-awq.”
\p Khoerngae, mq-anr nae tersar ngaeqdov lef-eu, “Ngar, ngaq-euq tsawrmyanr yawshaef khanqsaer za’ni mrghaq-awr, yawshaef khanqsaer za’ni parmr le siq.”
\p
\v 29 Khoergar yawfluf-eu tsawrhaq armaf deuq, tersar khoer-anr yagaq ngae, mqjeq jeq-eu tersar nya laer aer-awr, tiqpavnav deuq aer-eu, “Mqtav ghaqkhaer, aqyawf-anr dawq ngaeqcawq-eu nya.”
\p
\v 30 Yeqsur heulof-aer aerkhof naeq-euq mae; “Tersar khoer-aq, ngaq-euq gharduq maqngeur-a, nawmaf-euq gharduq mae.
\v 31 Nymq-mr mirtsaq heu-anr yarkhaq dar-eu aryamq tsaqlar-euq mae. Nymq-mr mirtsaq heu-anr uvlanr luf-eu ghaq yabi taedov taef-a.
\v 32 Mirtsaq-anr nae ngaq-anr ciqgor ngae, ngar, tsawrhaq dawqtawv luf-anr ngar jawr-eu gar gheu’ur laf ma.”
\p
\v 33 Yeqsur khoerlof-aer aer-eu-aq, aqyawf aqjox-aer yashir-eu garkawv toeqmaeq naeq-eu mae.
\p
\v 34 Khoerngae, tsawrhaq armaf deuq, aqyawf-anr aerkhof naeq-eu, “Kali-aq, mqmaq maqbyav yarzir daef-eu mae laer zanrdawq-euq lafkhoer nga’maf yagaq-euq ma. Aqjeq mirnae nawr, ‘Tsawrhaq-euq Zaqyo yabi ciqgor-eu mae’ laer aer-eu le? Tsawrhaq-euq Zaqyo khoerghaq aqsur ghaq la?”
\p
\v 35 Yeqsur, aqyawf maf-anr heulof-aer aernaeq-euq mae, “Nawmaf jawr-eu gar yawshaef tiqkhaeq bya-a siq. Yawzanr nawmaf-anr maqbi taemini, yawshaef bya ngae can-awq. Yawzanr-euq lafkhoer can-eu tsawrhaq-aq, aqyawf aqgeugar irluf-eu le laer maq siqnya-a.
\v 36 Nawmaf jawr-eu gar yawshaef byaluf ngae, nawmaf yawshaef-euq zaq pyeuflarni yawshaef-anr jan-awq.” Yeqsur dawq heudeuq ngaeqghaq ngae, aqyawfmaf jawr-eu gar nae dov-ir-awr yawzaf zaf-aer jawr-ir-euq mae.
\s1 Yurdav Tsawrhaq Maqjan-eu
\p
\v 37 Yeqsur, aqyawf maf-euq maeqshi bisiq bimawr-eu jeq ghawqmya’ni janrmaeq-euq khawf, aqyawfmaf, aqyawf-anr maqjan-a.
\v 38 Khoerlof-aer pyeuflar-euq-aq, Miqyaer gharduq ngaeqdan-eu Irsaqyar nae aertaq-euq dawq heudawq byanlar-euq mae. Aqyawf aer-eu,
\p \qt “Sanqpaq Miqyaer-or! Nga’maf-euq dawqdzawr-anr aqsur ghaq jan-eu la? \qt*
\p \qt Sanqpaq Miqyaer-euq baoq aqsur ghaq-anr panmaeq naeq-eu la?”\qt* \rq (Isy 53:1)\rq*
\p
\v 39 Aqyawfmaf maq jancoer-eu khoer-aq, Irsaqyar heulof-aer par aertaq-euq mae,
\p
\v 40 \qt “Aqyawfmaf, myavnuiv maqya mawr-aer, \qt*
\p \qt Nuima-euq lafkhoer maqya ghovshaw-eu uqtaf, nuima maqya parlar-aer, \qt*
\p \qt Ngar, aqyawf maf-anr ya lavtaqni, \qt*
\p \qt Miqyaer, aqyawf maf-euq myavnuiv bibaef-ir-awr, aqyawf maf-euq nuima bighanr lar-euq mae.”\qt* \rq (Isy 6:10)\rq*
\p
\v 41 Irsaqyar, Kali-euq yawshaef khanqsaer-anr ya’mawr-awr ya’ngaeq-euq mirnae, aqyawf-euq garkawv khoerlof-aer aer-eu mae.
\v 42 Khoerlof-aer khawf, uvlanr-eu deuq-euq lafkhoer, ghawqmya ghaq Yeqsur-anr janlar-euq mae. Aerkhawf, Paqliqsaer deuq-anr guv-eu mirnae, Aqyawfmaf, aqyawf-euq garkawv maq aerdov-a. Aqjeq mirnae aernar-aq, zanrdawq khawqnymr-anr nae taedov lar-eu gar guv-eu mae.
\v 43 Aqyawfmaf, Miqyaer nae jaceuq-eu gar geufmawf-eu navmaqtser, tsawrhaqzaq nae jaceuq-eu gar geufmawf-eu mae.
\s1 Yeqsur-euq Dawq Nae Yarkhaq Dar-eu
\p
\v 44 Khoerngae, Yeqsur tersar yawkhav-aer heulof-aer aer-eu mae: “Ngaq-anr jan-eu tsawrhaq-aq, ngaq-anr jan-eu maqngeur-a. Ngaq-anr khaerghae lef-euq ghaq-anr jan-eu mae.
\v 45 Ngaq-anr mawr-euq tsawrhaq-aq, ngaq-anr khaerghae lef-euq ghaq-anr mawr-euq mae.
\v 46 Ngaq-anr kharjan-eu tsawrhaq yawzanr-euq lafkhoer maqya jawrni, ngar yawshaef lof-aer mirtsaq-euq khoertav oe-euq ma.
\p
\v 47 Ngaq-euq dawq gaq-euq khawf, maqjan-eu tsawrhaq-anr ngar yarkhaq maqdar. Aqjeq mirnae aernar-aq, ngar, mirtsaqzaq-anr yarkhaq darle-euq maqngeur, mirtsaqzaq-anr bibuq-ir-eu gharduq oe-euq ma.
\v 48 Ngaq-anr byaerdzae-awr, ngaq-euq dawq-anr maq hageuf-eu tsawrhaq-anr yarkhaq dar-eu jeq jav-eu mae. Ngaq nae ngaeq-euq dawqdeuq-aq, arsaqsaq ngae nan aqyawf-anr yarkhaqdar taef-a.
\v 49 Aqjeq mirnae aernar-aq, ngar, ngaq-euq aryaq nae tiqjeq-iq maqngaeq-aq. Ngaq-anr khaerghae lef-euq Aqda-aq, ngar aqjeq ya’ngaeq-awr ngar aqjeq yatmr-eu la laer aqyawf, ngaq-anr dawq biflaf-euq mae.
\v 50 Aqyawf nae biflaf-euq dawq-aq, mqmaq maqbyav yarzir daef-eu jeq pyeuf-eu mae laer ngar siqnya ma. Khoermirnae, ngar kharngaeq-eu deuq-aq, Aqda nae ngaq-anr aernaeq laf-euq lof-aer ngar ngaeq-eu ma.”
\c 13
\s1 Yeqsur, Zaqlanr Deuq-euq Aqkuir Dzuifnaeq-euq
\p
\v 1 Baqsaqkaq yawbui bui-eu maq keuvlar-euq minav-aer, Yeqsur-aq, aqyawf, mirtsaq heu-anr yaghawq-awr, Aqda jawr-eu gar ya ghofler-eu aryamq keuvlar-euq mae laer siqnya luf-eu mae. Aqda-aq, mirtsaq-euq khoertav jawr-eu aqyawf-euq tsawrhaq-anr gaq-awr, arsaqsaq ngae keuvni, aqyawf, aqyawf maf-anr gaq-euq mae.
\p
\v 2 Cifhawq dzaqluf ngae, naef sanqpaq nae Sirmoq-euq zaqyo, Yurdav Irsaqgaqliqoq-euq nuima-euq lafkhoer, Yeqsur-anr anqdzaq-eu nuinoeq dawvanr naeq-euq mae.
\v 3 Aqda Miqyaer nae aqyawf-euq aqlaf-euq lafkhoer yawqjeq navluf a’naeq jir-awr, aqyawf, Miqyaer jawr-eu gar nae oe-awr, Miqyaer jawr-eu gar ya ghofler-eu mae laer Yeqsur siqnya luf-eu mae.
\v 4 Khoerngae, Yeqsur hawqjawq jawqluf-eu gar nae tur-awr, aqyawf-euq paerkhanq paermanr laevtaq ghaq-euq nar-aq, parjae yur-awr nae jof-anr paf-euq mae.
\v 5 Khoernar-aq, aqyawf, ircuf saerbyaer-anr ircuf shaevdanq-awr, danqbae-awr, aqyawf-euq zaqlanr deuq-euq aqkuir-anr dzuifshawr naeq-euq uqtaf, aqyawf-euq jof-anr pafluf-eu parjae nae sivgui naeq-euq mae.
\p
\v 6 Khoernar-aq, aqyawf, Sirmoq Beqtuvluv jawr-eu gar irkeuv ngae, Beqtuvluv, aqyawf-anr narhaq-eu, “Sanqpaq-or! Nawr, ngaq-euq aqkuir dzuifshawr naeq-eu laer ghae-eu le lor?”
\p
\v 7 Yeqsur aerkhof naeq-eu, “Nymq-mr ngar janrluf-eu jeq-anr nawr maq siqnya-eu khawf, aqkar ghovshaw nyalar taef-a.”
\p
\v 8 Beqtuvluv, aqyawf-anr aernaeq-eu, “Nawr, tiqjawr-iq ngaq-euq aqkuir maqya dzuifshawr naeq-ar.” Yeqsur, aqyawf-anr aerkhof naeq-eu, “Ngar, nawq-anr maq dzuifshawrnaeq nar-aq, nawr, ngaq-anr maqtaf-a.”
\p
\v 9 Sirmoq Beqtuvluv, aqyawf-anr aernaeq-eu, “Sanqpaq-or! Ngaq-euq aqkuir taef-aer maqngeur-eu, ngaq-euq aqlaf khawf dzuifshawr-awr, ngaq-euq uqduq khawf tsiqnaeq laf-awq.”
\p
\v 10 Yeqsur, aqyawf-anr aernaeq-eu, “Ircuf dzuifghaq-euq tsawrhaq-aq, aqkuir dzuif-euq nar-aq, mawrdo dolan-aer shawr-eu mae. Nawmaf-aq, yawshawr mae. Aerkhawf, yawqghaq navluf-aer shawr-eu maqngeur-a.”
\p
\v 11 Yeqsur, aqsur ghaq, aqyawf-anr anqdzaq-eu laer ghae-eu la laer siqnya-eu mirnae aer-eu, “Nawmaf yawqghaq navluf-aer shawr-eu maqngeur-a.”
\p
\v 12 Khoerngae, Yeqsur, aqyawf maf-euq aqkuir dzuifshawrnaeq ghaq-euq nar-aq, aqyawf-euq paerkhanq paermanr dm-awr parnuir-euq mae. Khoerngae, aqyawf, aqyawf maf-anr heulof-aer aernaeq-euq mae, “Ngar, nawmaf-anr aqjox-aer janrnaeq-euq gar nawmaf ghovshaw-euq ma lor?
\v 13 Nawmaf, ngaq-anr Saqlaq hawr-eu Sanqpaq laer kurluf-eu mae. Nawmaf kur-eu-aq tsaq mae. Aqjeq mirnae aernar-aq, ngar-aq, nawmaf kur-eu lof-aer ngeur-eu ma.
\v 14 Ngar, nawmaf-euq Sanqpaq, nawmaf-euq Saqlaq pyeuf-eu khawf, nawmaf-euq aqkuir dzuifshawrnaeq nar-aq, nawmaf khawf tiqghaq tirghaq-euq aqkuir-anr dzuifshawr naeq-eu tsaq taef-a.
\v 15 Ngaq nae mr-euq lof-aer nawmaf khawf mrni, nawmaf bi hawgeuf-eu laer ngar mrmaeq naeq-eu ma.
\v 16 Ngar, nawmaf-anr aqdirma-aer aernaeq nyar, kuirlaf zaqkhav-aq, yawqha-euq yawsanr navmaqtser maq huiqdzaeq-a. Bikhaer-eu ghaq khawf, aqyawf-anr khaer-euq ghaq navmaqtser maq huiqdzaeq-a.
\v 17 Nawmaf garkawv heudeuq siqnya-awr mr-ir nar-aq, guiqlanqhuiq taef-a.
\p
\v 18 “Ngar heulof-aer aer-eu-aq, nawmaf yawqghaq navluf-anr aer-eu maqngeur. Ngaq nae tserdov taq-euq tsawrhaq-anr ngar siqnya ma. Aerkhawf,
\p \qt ‘Ngaq naeq-aer kaqmur dzaqtaf-eu tsawrhaq, \qt*
\p \qt Aqyawf-euq kuirnuif bafdir-awr, ngaq-anr muirlar-eu mae,’ \qt* \rq (Jc 41:9)\rq*
\nb laer Yaerbof-euq lafkhoer boftaq-euq lof-aer ya byanlar taef-a.
\p
\v 19 Garkawv heudeuq pyeuflar ngae, ngar-aq, khoerghaq ngar-a laer nawmaf janni, nymq-mr maq pyeuflar-euq minav-aer, ngar, nawmaf-anr aernaeq-eu ma.
\v 20 Ngar, nawmaf-anr aqdirma-aer aernaeq nyar, ngaq nae khaerghae-euq tsawrhaq-anr hageuf-eu ghaq-aq, ngaq-anr hageuf-eu mae. Ngaq-anr hageuf-eu tsawrhaq-aq, ngaq-anr khaerghae lef-euq ghaq-anr hageuf-eu mae.”
\s1 Aqyawf-anr Anqdzaq Taef-a Laer Yeqsur Aer-eu
\r Mt 26:20-25; Mk 14:17-21; Lk 22:21-23
\p
\v 21 Yeqsur heudeuq aerghaq ngae, aqyawf-euq saflar tiqpawf-iq maqsar-aer byacaevni aer-eu, “Ngar, nawmaf-anr aqdir aqmar-aer aernaeq nyar, nawmaf-euq lafkhoer nae tiq ghaq, ngaq-anr anqdzaq taef-a.”
\p
\v 22 Khoerngae, aqyawf, aqsur ghaq-anr aermawf-eu nga laer zaqlanr deuq noeq ngae maqdov-aer, tiqghaq tirghaq haw-eu mae.
\v 23 Zaqlanr deuq-euq lafkhoer nae Yeqsur zawr gaq-eu zaqlanr khoerghaq, Yeqsur-euq bawkhanr-anr khawqdar luf-eu mae.
\v 24 Yeqsur, aqsur ghaq-anr aermawf-eu la laer narhaqni Sirmoq Beqtuvluv, zaqlanr khoerghaq-anr lafdzawr dzawrnaeq-euq mae.
\p
\v 25 Khoerngae, zaqlanr khoerghaq, Yeqsur-euq bawkhanr-anr khawqdar paedzaeq lef-awr narhaq-eu, “Sanqpaq-or! Aqsur ghaq la?”
\p
\v 26 Yeqsur aerkhof naeq-eu, “Ngar, kaqmur tiq pyaeq laef-awr, aqsur ghaq-anr bifnaeq nar-aq, ngaq-anr anqdzaq-eu-aq khoerghaq mae.”
\p Khoernar-aq, Yeqsur, kaqmur tiq pyaeq laef-awr, Sirmoq-euq zaqyo, Yurdav Irsaqgaqliqoq-anr bifnaeq-euq mae.
\v 27 Yurdav, kaqmur khoerpyaeq yurghaq-euq naeq-aer, naef Saqdaq, aqyawf-euq nuima-euq lafkhoer urler-euq mae. Khoerngae, Yeqsur, aqyawf-anr aernaeq-eu, “Nawr mr-eu laer ghae-eu jeq yawkawr-aer mr-ir-awq.”
\p
\v 28 Yeqsur, aqyawf-anr aqjeq mirnae khoerlof-aer aernaeq-eu nga laer hawqjawq jawqluf-eu tsawrhaq tiqghaq-iq maq siqnya-a.
\v 29 Yurdav-aq, pyur pawqbaev jeqhmq-eu ghaq pyeuf-eu mirnae, aqyawfmaf, “Aqdui yawbui bui-eu gar yageuf-eu jeq zeur-ir-awq” laer Yeqsur, aqyawf-anr khaer-eu jeq nga. Maqngeur nar-aq, shaqzaq zanqzaq deuq-anr tiqjeqpaq bifnaeq-ir-eu nga laer noeq-euq mae.
\v 30 Yurdav-aq, kaqmur khoerpyaeq yurghaq-euq naeq-aer dov-ir-euq mae. Khoerngae, uqcif cifle-euq mae.
\s1 Dawq Yawshuif Tiq Dawq Bif-euq
\p
\v 31 Yurdav dov-ir ghaq-euq nar-aq, Yeqsur heulof-aer aer-eu mae, “Nymq-mr Tsawrhaq-euq Zaqyo yawshaef khanqsaer zaghaq-awr, aqyawf-euq lafkhoer Miqyaer khawf yawshaef khanqsaer za-euq mae.
\v 32 Tsawrhaq-euq Zaqyo-euq lafkhoer Miqyaer-euq yawshaef khanqsaer za-euq ngeur nar-aq, Miqyaer khawf aqyawf-euq lafkhoer, Tsawrhaq-euq Zaqyo-anr yawshaef khanqsaer biza taef-a. Yawshaef khanqsaer biza-eu khoer-aq, yawkawr-aer biza taef-a.
\p
\v 33 Ngar gaq-euq zaqdeuq-or! Ngar, nawmaf naeq-aer ghawqmyanrni maqpar yajawr-eu mae. Nawmaf, ngaq-anr pov taef-a. Aerkhawf, ‘Ngar ir-eu gar nawmaf maq oenya-a’ laer ngar, Yurdav tsawrhaq-anr aernaeq-euq lof-aer, nymq-mr ngar, nawmaf-anr khawf aernaeq-eu ma.
\p
\v 34 Nawmaf tiqghaq tirghaq gaq-awq laer ngar, nawmaf-anr dawq yawshuif tiq dawq bif-eu ma. Ngar, nawmaf-anr gaq-euq lof-aer, nawmaf khawf tiqghaq tirghaq gaq-awq.
\v 35 Nawmaf tiqghaq tirghaq gaq nar-aq, gaq-eu khoer baqda’nae, tsawrhaq dawqtawvluf, nawmaf-aq, ngaq-euq zaqlanr ngar-a laer yasiq taef-a.”
\s1 Beqtuvluv, Yeqsur-anr Maqsiq Laer Pyaer Taef-a
\r Mt 26:31-35; Mk 14:27-31; Lk 22:31
\p
\v 36 Sirmoq Beqtuvluv, Yeqsur-anr narhaq-eu, “Sanqpaq-or! Nawr aqgeugar ir-eu laer ghaeluf-eu le?” Yeqsur, aqyawf-anr aerkhof naeq-eu, “Nymq-mr ngar ir-eu laer ghaeluf-eu gar, nawr maq cantaelaf nya-a. Aerkhawf, aqkar, ngaq-euq maeqnan yacan taelaf taef-a.”
\p
\v 37 Beqtuvluv, aqyawf-anr aernaeq-eu, “Sanqpaq-or! Nymq-mr nae ngar aqjeq mirnae nawq-euq maeqnan maq cantaelaf nya-eu la? Nawq-euq gharduq ngaq-euq zir shirdanpeuq ma.”
\p
\v 38 Yeqsur, aqyawf-anr aerkhof-eu, “Nawr, ngaq-euq gharduq nawq-euq zir shirdanpeuq le laer? Ngar, nawq-anr aqdirma-aer aernaeq nyar, yapoer maq doerlar-euq minav-aer, nawr, ngaq-anr maqsiq laer smq pov keuvni pyaer taef-a.”
\c 14
\s1 Yeqsur-aq, Garma Mae
\p
\v 1 “Nawmaf-euq nuima maqsar-aer taqghae. Nawmaf, Miqyaer-anr jan-awr, ngaq-anr khawf jan-awq.
\v 2 NgaqDa-euq nymr-anr jawrkhar zaganq mae. Jawrkhar maqza lawnmr-aq, ngar, nawmaf-anr aernaeq taef-a. Ngar, nawmaf-euq gharduq jawrzar lavsavler ma.
\v 3 Ngar ghofler-awr, nawmaf-euq gharduq jawrzar lavsav ghaq-euq nar-aq, ngar tiq pov paroe-awr, nawmaf-anr sheuqlaqle ma. Aqjeq mirnae aernar-aq, ngar aqgar jawr nar-aq, nawmaf khawf khoergar yajawr taef-a.
\v 4 Ngar aqgeugar leluf-eu la laer nawmaf siqnya-awr, ngar le-eu garma-anr khawf nawmaf siqnya-eu mae.”
\p
\v 5 Tormav, aqyawf-anr aernaeq-eu, “Sanqpaq-or! Nawr aqgeugar leluf-eu la laer nga’maf maq siqnya nya. Nga’maf, garma khoerkanr-anr aqjox-aer siqnya nmr-mq?”
\p
\v 6 Yeqsur, aqyawf-anr heulof-aer aernaeq-euq mae, “Ngar-aq, garma ma, yawtsaq yawdawr jeq hawr-eu daef-eu jeq khawf ngeur ma. Ngaq-anr maqghoe nar-aq, tsawrhaq tiqghaq-iq Aqda jawr-eu gar maq lekeuv nya-a.
\v 7 Nawmaf, ngaq-anr siqnya-euq nar-aq, ngaqDa-anr khawf siqnya-euq mae. Iqnan tafnar-aq, nawmaf, aqyawf-anr ya’mawr-awr, aqyawf-anr ya siqnya-euq mae.”
\p
\v 8 Pirlirpuv, aqyawf-anr aernaeq-eu, “Sanqpaq-or! Nga’maf-anr Aqda bimawr naeqlaf-awq. Ya’mawr nar-aq, nga’maf nuikhanrshir ma.”
\p
\v 9 Yeqsur, aqyawf-anr heulof-aer aernaeq-euq mae, “Pirlirpuv-or! Ngar, nawq naeq-aer heumyanni jawrlaf-euq khawf, nawr, ngaq-anr maq siqnya-eu le siq lor? Ngaq-anr mawr-euq tsawrhaq-aq, Aqda-anr mawr-euq mae. ‘Nga’maf-anr Aqda bimawr naeqlaf-awq’ laer nawr aqjox-aer aer-eu le?
\v 10 Ngar, Aqda-euq lafkhoer jawr-awr, Aqda, ngaq-euq lafkhoer jawr-eu mae laer nawr maqjan-eu le lor? Ngar, nawmaf-anr aernaeq-eu dawqdeuq-aq, ngaq-euq aryaq zmq-awr aer-eu maqngeur. Aerkhawf, ngaq-euq lafkhoer jawr-eu Aqda, aqyawf-euq gar heudeuq mrluf-eu mae.
\v 11 Ngar, Aqda-euq lafkhoer jawr-awr, Aqda, ngaq-euq lafkhoer jawr mae laer jan-awq. Maqngeur nar-aq, gar khoerdeuq-euq baqda’nae taef-aer khawf ngaq-anr jan-awq.
\p
\v 12 “Ngar, nawmaf-anr aqdirma-aer aernaeq nyar, ngaq-anr jan-eu tsawrhaq-aq, ngaq nae mr-euq gardeuq mr taef-a. Ngar, ngaqDa jawr-eu gar ghofler-eu mirnae, aqyawf heunav maqtser huiq-eu gardeuq mr taef-a.
\v 13 Zaqyo-euq baqda’nae Aqda yawshaef khanqsaer za’ni, nawmaf, ngaq-euq tsawrmyanr-anr ghoe-awr kharshar-eu yawqjeq navluf ngar bi pyeuflar ma.
\v 14 Nawmaf, ngaq-euq tsawrmyanr-anr ghoe-awr, aqgeu jeq shar-eu maqkaq, ngar bi pyeuflar ma.”
\s1 Yawshawr Saflar Bi’oe Ma Laer Aer-eu
\p
\v 15 “Nawmaf, ngaq-anr gaq nar-aq, ngaq nae bif-euq dawqdeuq-anr mrcaw taef-a.
\v 16 Ngar, Aqda-anr shar-awr, aqmyanluf nawmaf naeq-aer bijawr-eu gharduq, aqyawf, nawmaf-anr Cawba-eu ghaq, tiq ghaq bifnaeqlaf taef-a.
\v 17 Aqyawf-aq, yawtsaq yawdawr-euq Saflar mae. Mirtsaqzaq, aqyawf-anr maq siqnya-aer maq mawrnya-eu mirnae, aqyawf-anr maq hageuf nya-a. Aerkhawf, nawmaf, aqyawf-anr siqnya-eu mae. Aqjeq mirnae aernar-aq, aqyawf, nawmaf naeq-aer jawrluf-awr, nawmaf-euq lafkhoer jawr taef-a.
\p
\v 18 “Ngar, nawmaf-anr murcoeq aqnmr lof-aer maq byaerdzaeyaf. Ngar, nawmaf jawr-eu gar par ghofle ma.
\v 19 Tiqkhaeq ghae nar-aq, mirtsaqzaq, ngaq-anr maqpar ya’mawr-ar. Aerkhawf, nawmaf, ngaq-anr ya’mawr taef-a. Aqjeq mirnae aernar-aq, ngar daefluf-eu mirnae, nawmaf khawf yadaef taef-a.
\v 20 Khoerngae nan keuvle nar-aq, ngar, Aqda-euq lafkhoer jawr-awr, nawmaf, ngaq-euq lafkhoer jawr-awr, ngar khawf nawmaf-euq lafkhoer jawr-eu gar nawmaf yasiq taef-a.
\v 21 Ngaq nae bif-euq dawq yagaq-awr mrcaw-eu tsawrhaq-aq, ngaq-anr gaq-eu tsawrhaq mae. Ngaq-anr gaq-eu tsawrhaq-anr ngaqDa gaq taef-a. Khoeruqtaf, ngar khawf aqyawf-anr gaq-awr, ngaq-euq mawrdo aqyawf-anr byacaevni bimawr ma.”
\p
\v 22 Yurdav laer kur-eu (Yurdav Irsaqgaqliqoq maqngeur-eu) ghaq narhaq-eu, “Sanqpaq-or! Nawq-euq mawrdo, nga’maf-anr byacaevni bimawr-eu gar nae, aqjeq mirnae mirtsaqzaq-anr maqbi mawr-eu le?”
\p
\v 23 Yeqsur, aqyawf-anr heulof-aer aerkhof naeq-euq mae, “Aqgeu ghaq maqkaq, ngaq-anr gaq nar-aq, ngaq-euq dawq-anr mrcaw taef-a. Khoeruqtaf, ngaqDa khawf aqyawf-anr gaq-awr, nga’nyaf Dazaq, aqyawf jawr-eu gar oe-awr, aqyawf naeq-aer jawr ma.
\v 24 Ngaq-anr maqgaq-eu tsawrhaq-aq, ngaq-euq dawq-anr maq mrcaw-ar. Nawmaf ya gaqluf-eu dawq heu-aq, ngaq-euq dawq maqngeur, ngaq-anr khaerghae lef-euq Aqda Miqyaer-euq dawq mae.
\p
\v 25 “Ngar, nawmaf naeq-aer jawrluf ngae, dawq heudeuq nawmaf-anr aernaeq-euq ma.
\v 26 Ngaq-euq tsawrmyanr-euq uqmov nae, Aqda, Cawba-eu ghaq pyeuf-eu Yawshawr Saflar-anr bi’oe ngae, aqyawf, nawmaf-anr yawqjeq navluf maeqnaeq laf-awr, ngaq nae nawmaf-anr aernaeq taqyaf-euq dawq khoer dawqtawvluf, aqyawf, nawmaf-anr bi noeqdovlar taef-a.
\v 27 “Ngar, nawmaf-anr nuisar of-eu jeq bifyaf ma. Ngar, nawmaf-anr bif-eu ngaq-euq nuisar of-eu jeq heu-aq, mirtsaqzaq bif-eu lof-aer bif-eu maqngeur. Nawmaf-euq nuima maqsar-aer taqghae, guv khawf taqguv.
\p
\v 28 ‘Ngar ghofler khawf, nawmaf jawr-eu gar tiq pov paroe ma’ laer ngaq nae nawmaf-anr aernaeq-euq dawq nawmaf yagaq-euq mae. Nawmaf, ngaq-anr gaq nar-aq, ‘Ngar, Aqda jawr-eu gar ghofler ma’ laer aer-eu mirnae, nawmaf laqkhaqcaer taef-a. Aqjeq mirnae aernar-aq, Aqda-aq, ngaq-euq navmaqtser huiq-eu mae.
\p
\v 29 “Khoerdeuq pyeuflar ngae nawmaf janni, nymq-mr maq pyeuflar-euq minav-aer, ngar, nawmaf-anr aernaeq-eu ma.
\v 30 Aqkar nar-aq, ngar, nawmaf naeq-aer dawq ghawqmya’ni maqpar ngaeq ma. Aqjeq mirnae aernar-aq, mirtsaq heu-anr uvlanr luf-eu ghaq larluf-eu mae. Aqyawf, ngaq-euq khoertav baoq tiqpawf-iq maqjav-a.
\v 31 Aerkhawf, ngar, Aqda-anr gaq-eu nga laer mirtsaqzaq yasiqni, Aqda, ngaq-anr dawq bifnaeq laf-euq lof-aer ngar mr-eu ma. Tur-awq, aqdui ir kar-eur.”
\c 15
\s1 Yeqsur-aq, Aqgaf Cirni Mae
\p
\v 1 “Ngar-aq, aqgaf cirni nima ma. NgaqDa-aq, aqgaf yarkmr-anr lavsav-eu ghaq mae.
\v 2 Aqyawf, ngaq-anr tsoftsaf luf-eu gar nae arsiq maq siqle-eu cirni nizaq dawqtawv luf-anr deuvdzae-eu mae. Arsiq khar siqle-eu cirni nizaq deuq-anr-aq, bi siqdzaeq le-eu laer aqyawf yawmuiq-aer dawnaeq-eu mae.
\v 3 Ngaq nae nawmaf-anr ngaeqnaeq-euq dawq-euq baqda’nae, nymq-mr nawmaf shawrlar-euq mae.
\v 4 Nawmaf, ngaq-euq lafkhoer jawr-awq. Ngar khawf nawmaf-euq lafkhoer jawr ma. Cirni nizaq-aq, cirni nima-anr maq tsoftsaf nar-aq, aqyawxyawf arsiq maq siqle nya-eu lof-aer, nawmaf khawf ngaq-euq lafkhoer maqjawr nar-aq, arsiq maq siqle nya-a.
\p
\v 5 “Ngar-aq, aqgaf cirni nima ma. Nawmaf-aq, cirni nizaq deuq mae. Ngaq-euq lafkhoer jawr-awr, ngar khawf aqyawf-euq lafkhoer jawr-eu tsawrhaq-aq, arsiq ghawqmya’ni siqle taef-a. Aqjeq mirnae aernar-aq, ngar maqjawr nar-aq, nawmaf tiqjeq-iq maq janrnya-a.
\v 6 Tsawrhaq tiq ghaq, ngaq-euq lafkhoer maqjawr nar-aq, cirni nizaq deuq-anr deuvdzae-eu lof-aer deuvdzae-eu gar yadaq-awr, nyoeq-ir kov-ir taef-a. Aqcawq ghovbymr-awr miqdzaq-anr bafanr-awr, bi puivdzaq jir-eu mae.
\v 7 Nawmaf, ngaq-euq lafkhoer jawr-awr, ngaq-euq dawq khawf nawmaf-euq lafkhoer anr-eu nar-aq, nawmaf geufmawf-eu lof-aer shar-awq, nawmaf-euq gharduq bi pyeuflar taef-a.
\v 8 Nawmaf arsiq ghawqmya’ni siqle-eu baqda’nae, ngaqDa yawshaef khanqsaer za-awr, nawmaf khawf ngaq-euq zaqlanr pyeuflar taef-a.
\p
\v 9 “Aqda, ngaq-anr gaq-eu lof-aer, ngar khawf nawmaf-anr gaq-eu ma. Nawmaf, ngaq-euq gaq-eu jeq-euq lafkhoer jawr-awq.
\v 10 Ngar-aq, ngaqDa nae bif-euq dawqdeuq-anr mrcaw-awr, aqyawf-euq gaq-eu jeq-euq lafkhoer jawrluf-eu lof-aer, nawmaf khawf, ngaq nae bif-euq dawqdeuq-anr mrcaw nar-aq, ngaq-euq gaq-eu jeq-euq lafkhoer jawrluf-eu mae.
\p
\v 11 “Ngaq-euq laqkhaq caer-eu jeq nawmaf-euq lafkhoer anr-awr, nawmaf laqkhaq caer-eu jeq byanlarni, ngar, nawmaf-anr dawq heudeuq aernaeq-eu ma.
\v 12 Ngar, nawmaf-anr dawq heulof-aer bif-eu ma. Ngar, nawmaf-anr gaq-eu lof-aer, nawmaf khawf tiqghaq tirghaq gaq-awq.
\v 13 Tsawrhaq tiq ghaq, yawqha-euq cawq-euq gharduq, yawqha-euq zir shirdan-eu navmaqtser huiqdzaeq-eu tsawrhaq-euq gaq-eu jeq maqjav-a.
\v 14 Ngaq nae khar biftaq-euq dawqdeuq-anr nawmaf mrcaw nar-aq, nawmaf, ngaq-euq cawq pyeuf-eu mae.
\v 15 Aqkar nar-aq, ngar, nawmaf-anr zaqkhav laer maqpar kur ma. Aqjeq mirnae aernar-aq, zaqkhav-aq, yawsanr aqjeq mrluf-eu la laer maq siqnya-a. Aerkhawf, ngar, nawmaf-anr cawq laer kur ma. Aqjeq mirnae aernar-aq, ngar, ngaqDa-anr nae kharya gaq-euq yawqjeq navluf nawmaf-anr aernaeq-eu ma.
\v 16 Nawmaf nae ngaq-anr tsergeuf-euq maqngeur-a. Nawmaf ir-awr, arsiq siqle-eu uqtaf, arsiq khoer zif-awr gmqni, ngaq nae nawmaf-anr tserdov-awr tsaqtsov-euq ma. Khoermirnae, nawmaf, ngaq-euq tsawrmyanr-anr ghoe-awr, Aqda-anr kharshar-eu jeq, aqyawf, nawmaf-anr bifnaeqlaf taef-a.
\v 17 Ngar, nawmaf-anr dawq heulof-aer bif-eu-aq, nawmaf tiqghaq tirghaq bigaq-eu gharduq ma.”
\s1 Mirtsaqzaq, Nawmaf-anr Byae-eu Mae
\p
\v 18 “Mirtsaqzaq, nawmaf-anr byae nar-aq, nawmaf-anr maqbyae-euq minav-aer ngaq-anr byae-euq mae laer nawmaf siqnya-awq.
\v 19 Nawmaf, mirtsaq-anr taf-eu lawnmr-aq, mirtsaqzaq deuq yawqha-anr taf-eu tsawrhaq-anr gaq taef-a. Aerkhawf, nawmaf, mirtsaq-anr maqtaf-a. Khoeruqtaf, ngar, nawmaf-anr mirtsaq heu-euq lafkhoer nae tserdov-euq mirnae, mirtsaqzaq, nawmaf-anr byae-eu mae.
\v 20 ‘Zaqkhav-aq, yawqha-euq yawsanr navmaqtser maq huiqdzaeq-a’ laer ngaq nae nawmaf-anr aernaeq-euq dawq-anr taqngaer. Aqyawfmaf, ngaq-anr khaeqlar khavlar nar-aq, nawmaf-anr khawf khaeqlar khavlar taef-a. Aqyawfmaf, ngaq-euq dawq-anr mrcaw nar-aq, nawmaf-euq dawq-anr khawf mrcaw taef-a.
\v 21 Aerkhawf, ngaq-euq tsawrmyanr baqda’nae, khoerdeuq dawqtawvluf, aqyawfmaf, nawmaf-anr janrlar taef-a. Aqjeq mirnae aernar-aq, aqyawfmaf, ngaq-anr khaerghae lef-euq ghaq-anr maq siqnya-a.
\v 22 Ngar maqoe-aer, aqyawf maf-anr maq maeqnaeq-euq lawnmr-aq, aqyawfmaf iqbax maqanr-ar. Aerkhawf, nymq-mr aqyawfmaf iqbax maqanr laer daeqlaefkhar maqza-a.
\v 23 Ngaq-anr byae-eu tsawrhaq-aq, ngaqDa-anr khawf byae-eu mae.
\v 24 Tsawrhaq tiqghaq nae-iq maq mrhaw-euq gardeuq, ngar, aqyawf maf-euq ghanrcae maqmr-euq lawnmr-aq, aqyawfmaf iqbax maqanr-ar. Aerkhawf, nymq-mr aqyawfmaf gar khoerdeuq-anr ya’mawr-awr, ngaq-anr khawf, ngaqDa-anr khawf byae-eu mae.
\v 25 Khoerlof-aer pyeuflar-euq-aq, aqyawf maf-euq zanrdawq-euq lafkhoer boftaq-euq dawq heudawq byanlar-euq mae,
\p \qt ‘Tiqjeq-iq maqngeur-eu gar, aqyawfmaf, ngaq-anr byae-eu mae.’ \qt* \rq (Jc 35:19; 69:4)\rq*
\p
\v 26 “Aqda jawr-eu gar nae oe-eu Cawba-eu ghaq-anr ngar, nawmaf jawr-eu gar bi’oe ma. Aqyawf-aq, Aqda-anr nae dovle-awr yawtsaq yawdawr-euq Saflar mae. Aqyawf oekeuv ngae, ngaq-euq garkawv sarkirkamq taef-a.
\v 27 Nawmaf khawf, yawbae ngae nae ngaq naeq-aer jawrluf-eu mirnae, ngaq-euq garkawv sarkirkamq taef-a.”
\c 16
\p
\v 1 “Nawmaf sanqtif maqya tifni, garkawv heudeuq ngar, nawmaf-anr aernaeq-eu ma.
\v 2 Aqcawq, nawmaf-anr zanrdawq khawqnymr-anr nae taedov naeqlaf taef-a. Khoeruqtaf, nawmaf-anr saef-eu aqsur ghaq maqkaq, aqyawf, Miqyaer-euq gar mr-eu ma laer noeq-eu aryamq keuvle luf-eu mae.
\v 3 Aqyawfmaf, Aqda-anr maq siqnya-aer, ngaq-anr khawf maq siqnya-euq mirnae, nawmaf-anr khoerlof-aer janrlar taef-a.
\v 4 Garkawv heu ngar, nawmaf-anr aernaeq-euq ma. Aryamq tsaqlar ngae, ngaq nae nawmaf-anr aernaeq-euq deuq nawmaf noeqdovlar taef-a. Yawbae ngae, ngar, nawmaf-anr maq aernaeq-euq khoer-aq, ngar, nawmaf naeq-aer jawrluf-eu mirnae ma.”
\s1 Yawshawr Saflar Mr-eu Gardeuq
\p
\v 5 “Nymq-mr ngar, ngaq-anr khaerghae lef-euq ghaq jawr-eu gar ghofler ma. Aerkhawf, ‘Nawr aqgeugar ir-eu le?’ laer nawmaf tiqghaq-iq ngaq-anr maq narhaq lar-a.
\v 6 Aerkhawf, garkawv heudeuq ngar, nawmaf-anr aernaeq-euq mirnae, nawmaf-euq nuima-euq lafkhoer noeqshaq-eu jeq byan-eu mae.
\v 7 Ngar, nawmaf-anr dawrcoeni aernaeq nyar. Ngar ghofler-eu-aq, nawmaf-euq gharduq yawmuiq mae. Aqjeq mirnae aernar-aq, ngar maq ghofler nar-aq, Cawba-eu ghaq, nawmaf jawr-eu gar maqoe-a. Aerkhawf, ngar ghawq-ir-euq nar-aq, aqyawf-anr nawmaf jawr-eu gar khaerghaelef ma.
\v 8 Aqyawf oekeuv ngae, iqbax-euq garkawv, tsaq-awr dawr-eu garkawv hawr-eu yarkhaq dar-eu garkawv, aqyawf, mirtsaqzaq-anr yawlaeq toeqmaeqnaeq taef-a.
\v 9 Iqbax-aq, aqyawfmaf, ngaq-anr maqjan-eu mirnae mae.
\v 10 Tsaq-awr dawr-eu-aq, ngar, ngaqDa jawr-eu gar ghofler-awr, nawmaf, ngaq-anr maqpar ya’mawr-eu mirnae mae.
\v 11 Yarkhaq dar-eu-aq, mirtsaq heu-anr uvlanr-eu ghaq-aq, yarkhaq bi dartsaev ghaq-euq mirnae mae.
\p
\v 12 “Ngar, nawmaf-anr aernaeq paq-aer ghae-eu ghawqmya jeq jav-eu le siq. Aerkhawf, nymq-mr nawmaf maq ghovtaq jircoer-a.
\v 13 Aerkhawf, yawtsaq yawdawr-euq Saflar oekeuv ngae, nawmaf yawtsaq yawdawr dawqtawv luf-anr siqnya larni aqyawf sheuqmaeq naeqlaf taef-a. Aqjeq mirnae aernar-aq, aqyawf-aq, aqyawf-euq aryaq zmq-awr maqngaeq-a. Aerkhawf, aqyawf nae kharya gaq-euq jeq aqyawf ngaeq-awr, aqkar pyeuflar-eu garkawv deuq khawf, aqyawf, nawmaf-anr aernaeqlaf taef-a.
\v 14 Aqyawf, ngar yawshaef khanqsaer za’ni mr taef-a. Aqjeq mirnae aernar-aq, aqyawf, ngaq-anr taf-eu deuq yur-awr nawmaf-anr dzawrnaeqlaf taef-a.
\v 15 Aqda kharjav-eu dawqtawvluf ngaq-euq ma. Khoermirnae, aqyawf, ngaq-anr taf-eu deuq yur-awr nawmaf-anr dzawrnaeqlaf taef-a laer ngar, nawmaf-anr aernaeq-eu ma.”
\s1 Noeqshaq-eu Jeq, Laqkhaq Caer-eu Jeq Pyeuflar Taef-a
\p
\v 16 “Tiqkhaeq ghae nar-aq, ngar, Aqda jawr-eu gar ghofler-eu mirnae, nawmaf, ngaq-anr maqpar ya’mawr-ar. Aerkhawf, tiqkhaeq parghae nar-aq, nawmaf, ngaq-anr ya’mawr taef-a.”
\p
\v 17 Khoerngae, zaqlanr tiqpavnav deuq, aqyawf maf-euq yawkaq ja-eu, “ ‘Tiqkhaeq ghae nar-aq, ngar, Aqda jawr-eu gar ghofler-eu mirnae, nawmaf, ngaq-anr maqpar ya’mawr-ar. Aerkhawf, tiqkhaeq parghae nar-aq, nawmaf, ngaq-anr ya’mawr taef-a’ laer aqyawf, aqdui-anr aernaeq laf-eu khoer, aqjeq-anr aermawf-eu nga?”
\p
\v 18 Khoermirnae, aqyawfmaf aer-eu, “Aqyawf aer-eu khoer, aqjeq aermawf-eu la laer aqdui-anr maq ghovlar nya. ‘Tiqkhaeq ghae nar-aq’ laer aer-eu dawq aqjeq-anr aermawf-eu nga?”
\p
\v 19 Khoerngae, aqyawfmaf, aqyawf-anr narhaq mawf-eu nga laer Yeqsur siqnya-awr heulof-aer aernaeq-euq mae, “ ‘Tiqkhaeq ghae nar-aq, nawmaf, ngaq-anr maqpar ya’mawr-ar. Tiqkhaeq parghae nar-aq, nawmaf, ngaq-anr ya’mawr taef-a’ laer ngar aer-eu mirnae, nawmaf tiqghaq tirghaq narhaq luf-eu le lor?
\v 20 Ngar, nawmaf-anr aqdirma-aer aernaeq nyar, nawmaf yawkhav-aer ngoer-awr, tsawrngoer ya’ngoer taef-a. Aerkhawf, mirtsaqzaq laqkhaqcaer taef-a. Nawmaf ya noeqshaq-eu khawf, nawmaf noeqshaq-eu khoer laqkhaq caer-eu jeq pyeuflar taef-a.
\v 21 Zaqmiq aqbur tiq ghaq, zaq baw-eu laer ghae ngae, aryamq tsaqlar-euq mirnae, aqyawf noeqshaq-eu mae. Aerkhawf, aqyawf, zaq khoerghaq bawghaq-euq naeq-aer, shaqzanq naf-euq jeq ngaerjir-euq mae. Aqjeq mirnae aernar-aq, mirtsaq-euq khoertav tsawrhaq tiq ghaq daefle-euq mirnae laqkhaq caer-eu mae.
\v 22 Khoerlof-aer durni, nymq-mr nawmaf noeqshaq luf-eu ngar-a. Aerkhawf, ngar, nawmaf-anr parya mawr ngae, nawmaf-euq nuima laqkhaq caerlar taef-a. Nawmaf laqkhaq caer-eu gar, laqkhaq maqbi caerni tiqghaq-iq maq yurgeuf nya-ar.
\p
\v 23 “Khoerngae nan keuvlar nar-aq, nawmaf, ngaq-anr tiqjeq-iq maqpar shar-ar. Ngar, nawmaf-anr aqdirma-aer aernaeq nyar, ngaq-euq tsawrmyanr-anr ghoe-awr, nawmaf, Aqda-anr kharshar-eu jeq aqyawf, nawmaf-anr bifnaeqlaf taef-a.
\v 24 Nymq-mr keuvni, nawmaf, ngaq-euq tsawrmyanr-anr ghoe-awr tiqjeq-iq maqshar-aq siq. Nawmaf laqkhaq caer-eu jeq byanlarni shar-awq, shar nar-aq za taef-a.”
\s1 Mirtsaq-euq Khoertav Shaqzanq Ya’mawr Taef-a
\p
\v 25 “Ngar garkawv heudeuq nawmaf-anr yawjeq majeq dawq-anr nae aernaeq-euq ma. Aerkhawf, ghawqmyanr maqghae-aer, Aqda-euq garkawv, yawjeq majeq dawq-anr nae maqngeur-eu, nawmaf-anr byacaevni ja’naeq-eu aryamq keuvle luf-eu mae.
\v 26 Khoerngae nan, nawmaf, ngaq-euq tsawrmyanr-anr ghoe-awr shar taef-a. Ngar, nawmaf-euq gharduq Aqda-anr shar ma laer ngar, nawmaf-anr aer-eu maqngeur.
\v 27 Ngar, Aqda jawr-eu gar nae oe-euq mae laer nawmaf jan-awr, ngaq-anr gaq-eu mirnae, Aqda, aqyawfghaq khawf nawmaf-anr gaq-eu mae.
\v 28 Ngar, Aqda jawr-eu gar nae oe-awr, mirtsaq-anr oeka-euq ma. Ngar, mirtsaq-anr nae dov-ir-awr, Aqda jawr-eu gar par ghofler ma.”
\p
\v 29 Khoerngae, aqyawf-euq zaqlanr deuq, aqyawf-anr heulof-aer aer-eu mae, “Hawsher-eq, nymq-mr nawr yawjeq majeq dawq maqzmq-aer byacaevni maeqnaeqlaf luf-eu ngar-a.
\v 30 Tiqghaq-iq nawq-anr tiqjeq-iq narhaq-eu laer maqya ghaeni, nawr yawqjeq navluf-anr siqnya nga laer nymq-mr nga’maf siqduq-euq ma. Khoermirnae, nawr, Miqyaer jawr-eu gar nae oe-euq ngar-a laer nga’maf jan ma.”
\p
\v 31 Yeqsur, aqyawf maf-anr heulof-aer aerkhof naeq-euq mae, “Nymq-mr pov-aq, nawmaf jan ma lor?
\v 32 Nawmaf caevbyav jir-awr, yawqha-euq jawrduq-anr caevghof jir-awr, ngaq-anr taef-aer byaerdzae yaf-eu aryamq keuvle luf-eu mae. Nymq-mr nae keuvle-euq mae. Aerkhawf, ngar-aq, ngar tiq ghaq taef-aer jawr-eu maqngeur, Aqda, ngaq naeq-aer jawrluf-eu mae.
\p
\v 33 Nawmaf, ngaq-euq lafkhoer nuisar of-eu jeq za’ni, ngar, nawmaf-anr garkawv heudeuq aernaeq-eu ma. Mirtsaq-euq khoertav jawr ngae, nawmaf shaq-awr zanq-eu jeq-anr yadaq taef-a. Aerkhawf, nawmaf nuima zif-awr laqkhaq caer-awq, ngar, mirtsaq-anr ghaqler-euq ma.”
\c 17
\s1 Yeqsur-euq Guiqlanq Shardawq
\p
\v 1 Yeqsur dawq heudeuq ngaeqghaq-awr, mq paw ghawrleur-awr heulof-aer aer-eu mae: “Aqda-or! Aryamq keuvlar-euq ngar-a. Zaqyo-euq baqda’nae nawr yawshaef khanqsaer za’ni, nawq-euq Zaqyo-anr yawshaef khanqsaer biza naeqlaf-awq.
\v 2 Nawr, tsawrhaq dawqtawv luf-euq khoertav-euq aryaq aqyawf-anr biftaq-euq lof-aer, aqyawf-anr khar a’naeq taq-euq tsawrhaq dawqtawv luf-anr, aqyawf mqmaq maqbyav yarzir daef-eu jeq bifnaeq nya-eu mae.
\v 3 Nawr, tiq ghaq taef-aer aqdir aqmar Miqyaer pyeuf-awr, Yeqsur Kali-aq, nawq nae khaerghae lef-euq mae laer siqnya-eu khoer-aq, mqmaq maqbyav yarzir daef-eu jeq pyeuf-eu mae.
\v 4 Ngar, nawq nae ngaq-anr bimr-euq gar-anr mrluiv-awr, ngar, mirtsaq-euq khoertav nawq-euq yawshaef khanqsaer dovlarni mr-euq ma.
\v 5 Aqda-or! Mirtsaq maqbae-euq minav-aer, ngar, nawq naeq-aer jawr ngae jav-euq yawshaef khanqsaer khoer, nymq-mr nawq naeq-aer tiqkawv lof-aer yawshaef khanqsaer biza naeqlaf-awq.
\p
\v 6 “Mirtsaq-euq khoertav nae nawr, ngaq-anr bifnaeq laf-euq tsawrhaq-anr, ngar, nawq-euq tsawrmyanr byacaevni bisiq-euq ma. Aqyawfmaf, nawq-euq tsawrhaq pyeuf-awr, nawq nae ngaq-anr bifnaeq laf-euq mae. Aqyawfmaf khawf nawq-euq dawq-anr mrcaw-euq mae.
\v 7 Nawq nae ngaq-anr kharbif-euq yawqjeq navluf, nawr jawr-eu gar nae oe-euq taef mae laer nymq-mr aqyawfmaf siqnya-eu mae.
\v 8 Aqjeq mirnae aernar-aq, nawq nae ngaq-anr bifnaeq laf-euq dawq, ngar, aqyawf maf-anr bif-awr, aqyawfmaf khawf dawq khoerdeuq-anr hageuf-euq mae. Khoeruqtaf, ngar, nawr jawr-eu gar nae oe-euq ngar-a laer aqyawfmaf siqduq-awr, nawq nae ngaq-anr khaerghae lef-euq ngar-a laer khawf aqyawfmaf jan-eu mae.
\p
\v 9 “Ngar, mirtsaqzaq-euq gharduq sharluf-eu maqngeur. Aerkhawf, nawq nae ngaq-anr bifnaeq laf-euq tsawrhaq deuq-aq, nawq-euq tsawrhaq mirnae, ngar, aqyawf maf-euq gharduq guiqlanq sharluf-eu ma.
\v 10 Ngaq-euq dawqtawvluf nawq-euq mae. Nawq-euq dawqtawvluf khawf ngaq-euq ma. Heudeuq-euq baqda’nae ngar yawshaef khanqsaer za-euq ma.
\v 11 Nymq-mr nae nar-aq, ngar, mirtsaq-euq khoertav maqpar jawrni nawr jawr-eu gar ghoflar ma. Aerkhawf, aqyawf maf-aq, mirtsaq-euq khoertav yajawr-eu mae. Shawr-eu Aqda-or! Arnyaf lof-aer aqyawfmaf khawf nuima tiqsiq taef-aer taqnya larni, nawq-euq tsawrmyanr-anr ghoe-awr, nawq nae ngaq-anr bifnaeq laf-euq tsawrhaq deuq-anr bosav naeq-awq.
\v 12 Ngar, aqyawfmaf naeq-aer mirtsaq-euq khoertav jawrluf ngae, nawq-euq tsawrmyanr-euq uqmov, ngar, aqyawf maf-anr bosav-euq ma. Nawq nae ngaq-anr bifnaeq laf-euq tsawrhaq deuq-anr ngar bosav-awr, lavcawv-eu ghaq-euq zaq maqngeur nar-aq, aqyawfmaf tiqghaq-iq maqbyov-ir-aq. Heu-aq, Yaerbof-euq lafkhoer boftaq-euq lof-aer bi byanlar-eu gharduq mae.
\p
\v 13 “Aerkhawf, nymq-mr ngar, nawr jawr-eu gar ghoflar ma. Ngaq-euq laqkhaq caer-eu jeq aqyawf maf-euq lafkhoer byanlarni, mirtsaq-euq khoertav jawr ngae, ngar dawq heudeuq aernaeq-euq ma.
\v 14 Ngar, aqyawf maf-anr nawq-euq dawq bif-euq ma. Ngar, mirtsaq-anr maqtaf-eu lof-aer, aqyawfmaf khawf mirtsaq-anr maqtaf-eu mirnae, mirtsaqzaq, aqyawf maf-anr byae-eu mae.
\v 15 Mirtsaq-euq khoertav nae aqyawf maf-anr sheuqdov ghae-awq laer ngar, nawq-anr shar-eu maqngeur. Aerkhawf, aqyawfmaf, yawdoer ghaq-anr nae yabuq-ir ni hawpir naeq-awq laer shar-eu ma.
\v 16 Ngar-aq, mirtsaq-euq maqngeur-eu lof-aer durni, aqyawfmaf khawf mirtsaq-euq maqngeur-a.
\v 17 Nawq-euq yawtsaq yawdawr nae aqyawf maf-anr lavshawr naeq-awq. Nawq-euq dawq-aq, yawtsaq yawdawr mae.
\v 18 Nawq nae ngaq-anr mirtsaq-euq khoertav khaerghae lef-euq lof-aer, ngar khawf aqyawf maf-anr mirtsaq-euq khoertav khaerghae-euq ma.
\v 19 Aqyawfmaf yawtsaq yawdawr nae bi lavshawrni, aqyawf maf-euq gharduq, ngar, yawqhar yawqha lavshawr-euq ma.
\p
\v 20 “Ngar, tsawrhaq heudeuq-euq gharduq taef-aer maqngeurni, aqyawf maf-euq dawq-euq baqda’nae, aqkar ngaq-anr janlar-eu tsawrhaq deuq-euq gharduq khawf guiqlanq shar-eu ma.
\v 21 Nawq nae ngaq-anr khaerghae lef-euq ngar-a laer mirtsaqzaq janlarni, Aqda-or! Nawr, ngaq-euq lafkhoer jawr-awr, ngar, nawq-euq lafkhoer jawr-eu lof-aer, aqyawfmaf dawqtawvluf nuima tiqsiq taef-aer taqnya larni, aqyawfmaf, arnyaf-euq lafkhoer bijawr-awq.
\v 22 Aqyawfmaf, arnyaf lof-aer, nuima tiqsiq taef-aer taqnya larni, nawq nae ngaq-anr biza-euq yawshaef khanqsaer khoer, ngar, aqyawf maf-anr biza-euq ma.
\v 23 Ngar, aqyawf maf-euq lafkhoer jawr-awr, nawr, ngaq-euq lafkhoer jawr-eu mirnae, aqyawfmaf nuima taf-awr gm-eu byanlar taef-a. Khoerngae, nawq nae ngaq-anr khaerghae lef-awr, nawr, ngaq-anr gaq-eu lof-aer, aqyawf maf-anr khawf gaq-eu ngar-a laer, mirtsaqzaq siqnyalar taef-a.
\p
\v 24 “Aqda-or! Mirtsaq maqbae-euq minav-aer nawr, ngaq-anr gaqluf-eu mirnae, nawq nae ngaq-anr bifnaeq laf-euq yawshaef khanqsaer khoer-anr aqyawfmaf ya’mawrni, nawq nae ngaq-anr bifnaeq laf-euq tsawrhaq-anr ngar kharjawr-eu gar aqyawfmaf khawf bi jawrmawf mir-a.
\p
\v 25 Tsaq-awr dawr-eu Aqda-or! Mirtsaqzaq, nawq-anr maq siqnya-eu khawf, ngar, nawq-anr siqnya ma. Nawq nae ngaq-anr khaerghae lef-euq mae laer tsawrhaq heudeuq siqnya-eu mae.
\v 26 Nawq nae ngaq-anr gaqnaeq laf-euq, gaq-eu jeq khoer, aqyawf maf-euq lafkhoer anr-awr, ngar khawf aqyawf maf-euq lafkhoer yajawrni, ngar, aqyawf maf-anr nawq-euq tsawrmyanr dzawrmaeqnaeq dzeur-euq khawf, pardzawr maeqnaeq le siq.”
\c 18
\s1 Yeqsur-anr Nyaef-euq
\r Mt 26:47-56; Mk 14:4-50; Lk 22:47-53
\p
\v 1 Yeqsur dawq heudeuq ngaeqghaq-euq nar-aq, aqyawf-euq zaqlanr deuq naeq-aer dov-ir-awr, Girdaqloq lawrgawv-euq khoerpaw baq-anr tsaev-ir-euq mae. Khoergar yarkmr tiq kmr jav-eu mae. Yeqsur hawr-eu aqyawf-euq zaqlanr deuq, yarkmr khoerkur-anr urler-euq mae.
\p
\v 2 Khoergar, Yeqsur, aqyawf-euq zaqlanr deuq naeq-aer tiqkhaeq maqtaqni dzoerhaw-euq mirnae, Yeqsur-anr anqdzaq-euq Yurdav khoerghaq khawf, jawrduq khoertsanr-anr siqnya-eu mae.
\v 3 Yurdav-aq, pirma aqyuif deuq hawr-eu Paqliqsaer deuq nae khaerghae lef-euq lofpir-eu kuirlaf hawr-eu guirzaq tiq maf sheuq-awr oe-euq mae. Aqyawfmaf tsirkhmq dof-awr, miqdof keuq-awr, guirdeuv keuka khawf yur-awr, yarkmr-anr oekeuv taq-euq mae.
\p
\v 4 Yeqsur-aq, aqyawf-euq khoertav keuvle-eu laer ghae-eu yawqjeq navluf-anr siqnya-awr, maeqhu paw ledov-awr aqyawf maf-anr narhaq-eu, “Nawmaf aqsur ghaq-anr povluf-eu le?”
\p
\v 5 Aqyawfmaf, aqyawf-anr aerkhof naeq-eu, “Naqzaqlaer tsawrhaq Yeqsur-anr povluf-eu ma.”
\p Khoerngae, Yeqsur, aqyawf maf-anr aerkhof naeq-eu, “Ngar-aq, khoerghaq ma.”
\p Aqyawf-anr anqdzaq-euq Yurdav khawf aqyawfmaf naeq-aer yawfluf-eu mae.
\v 6 Yeqsur, aqyawf maf-anr, “Ngar-aq, khoerghaq ma” laer aernaeq ngae, aqyawfmaf narkhan paw jivkhof ghae-awr mirtsa coqdzae ghae-euq mae.
\p
\v 7 Khoerngae, Yeqsur, aqyawf maf-anr tiq pov par narhaq-eu, “Nawmaf aqsur ghaq-anr povluf-eu le?” Aqyawfmaf aer-eu, “Naqzaqlaer tsawrhaq Yeqsur-anr povluf-eu ma.”
\p
\v 8 Yeqsur aer-eu, “Ngar-aq, khoerghaq ma laer ngar, nawmaf-anr aernaeq-euq ma. Khoermirnae, nawmaf, ngaq-anr pov-eu ngeur nar-aq, heudeuq-anr pyaeq-awr bican-awq.”
\p
\v 9 Yeqsur khoerlof-aer aer-eu-aq, “Ngar, nawq nae ngaq-anr bifnaeq laf-euq tsawrhaq tiqghaq-iq maqbi byov-ir-aq” laer aqyawf nae aertaq-euq dawq khoerdawq bi byanlar-eu gharduq mae.
\p
\v 10 Sirmoq Beqtuvluv, micaer tiq kanr anr-eu mae. Aqyawf, micaer khoerkanr ghawrdov-awr, pirma yawhuiq ghaq-euq kuirlaf zaqkhav-anr coerghae-awr, aqyawf-euq naqpaf armar pyawq coertsaev-euq mae. Kuirlaf zaqkhav khoerghaq-aq, Maqlaqkur laer kur-eu mae.
\p
\v 11 Khoerngae, Yeqsur, Beqtuvluv-anr aernaeq-eu, “Nawq-euq micaer, tawvkhawv-anr soeqanr-awq. NgaqDa nae ngaq-anr bidawr-euq khmqmaq, ngar maqdawrni ghaenya taef-a lor?”
\s1 Yeqsur-anr Aqna Jawr-eu Gar Sheuqghae-euq
\p
\v 12 Khoerngae, guirzaq khoermaf, tanrdzoeq guirhuq hawr-eu Yurdav tsawrhaq-euq lofpir-eu kuirlaf deuq laer Yeqsur-anr nyaef-awr paf-euq mae.
\v 13 Khoernar-aq, aqyawf-anr Aqna jawr-eu gar jeqhu sheuqghae-euq mae. Aqjeq mirnae aernar-aq, Aqna-aq, khoerngae khof pirma yawhuiq ghaq geufluf-eu Gaqyaqpar-euq tsawrmawq mae.
\v 14 Gaqyaqpar heughaq-aq, yawbae Yurdav tsawrhaq-anr, ‘Tsawrjeuq tiq jeuq-euq gharduq tsawrhaq tiq ghaq shirdan nar-aq muiq taef-a’ laer, nuinoeq nuidur bif-euq khoerghaq mae.
\s1 Beqtuvluv, Yeqsur-anr Maq Siqnya Nya Laer Pyaer-euq
\r Mt 26:69-70; Mk 14:66-68; Lk 22:55-57
\p
\v 15 Sirmoq Beqtuvluv hawr-eu zaqlanr yawqghaqyawq, Yeqsur-euq maeqnan cantae ghae-euq mae. Pirma yawhuiq ghaq, zaqlanr yawqghaq yawq-anr siqnya-eu mirnae, aqyawf, Yeqsur naeq-aer pirma yawhuiq ghaq-euq nymr-euq povka urler-euq mae.
\v 16 Aerkhawf, Beqtuvluv-aq, larghov-euq lafnyir paw yawfyaf-euq mae. Khoerngae, pirma yawhuiq ghaq siqnya-eu zaqlanr khoerghaq dov-ir-awr, larghov-anr lof-eu kuirlaf zaqkhav aqbur-anr tiq dawq aernaeq-awr, Beqtuvluv-anr sheuqur laq-ir-euq mae.
\p
\v 17 Larghov-anr lof-eu kuirlaf zaqkhav aqbur khoerghaq, Beqtuvluv-anr narhaq-eu, “Nawr khawf tsawrhaq heughaq-euq zaqlanr tiq ghaq maqngeur lor?”
\p Khoerngae, Beqtuvluv aer-eu, “Ngar maqngeur.”
\p
\v 18 Khoerngae, yawgav gav-eu mirnae, kuirlaf zaqkhav deuq hawr-eu lofpir-eu kuirlaf deuq, khaqgheuq bawdof-awr, gawqyawf yawf-awr yawgav lmrluf-eu mae. Beqtuvluv khawf aqyawfmaf naeq-aer yawf-awr lmrluf-eu mae.
\s1 Pirma Yawhuiq Ghaq, Yeqsur-anr Narhaq-euq
\r Mt 26:59-66; Mk 14:55-64; Lk 22:66-71
\p
\v 19 Khoerngae, pirma yawhuiq ghaq, Yeqsur-anr aqyawf-euq zaqlanr deuq-euq garkawv hawr-eu, aqyawf-euq dawqmaeq dawqtsov-euq garkawv narhaq-euq mae.
\p
\v 20 Yeqsur, aqyawf-anr heulof-aer aerkhof naeq-euq mae, “Ngar yawzaf zaf-aer ngaeq-euq tiqjeq-iq maqjav. Ngar, mirtsaqzaq-anr byacaevni ngaeqnaeq-euq ma. Ngar aqmyanluf Yurdav tsawrhaq deuq yawqjawr navluf dzoer-eu zanrdawq khawqnymr hawr-eu uqduq tanqnymr nymrma-euq lafkhoer maeqnaeq-euq ma.
\v 21 Aqjeq mirnae nawr, ngaq-anr narhaq-eu le? Ngar, aqyawf maf-anr maeqnaeq ngae, gaq-euq deuq-anr narhaq-ir-awq lawr. Ngaq nae ngaeq-euq jeq aqyawfmaf siqnya taef-a.”
\p
\v 22 Yeqsur khoerlof-aer aerghaq ngae, dawqpae yawfluf-eu lofpir-eu kuirlaf tiq ghaq, Yeqsur-anr aqlaf nae taev-awr aer-eu, “Nawr, pirma yawhuiq ghaq-anr teulof-aer ngaeqkhof-eu le laq?”
\p
\v 23 Yeqsur, aqyawf-anr aerkhof naeq-eu, “Ngaq-euq dawq yawlaeq nar-aq, yawlaeq toeqmaeq naeqlaf-awq. Aerkhawf, ngaq-euq dawq tsaq nar-aq, aqjeq mirnae nawr, ngaq-anr taev-eu le?”
\p
\v 24 Khoernar-aq, Aqna-aq, Yeqsur-anr paftaq-euq maqpuirni pirma yawhuiq ghaq geufluf-eu Gaqyaqpar jawr-eu gar bi sheuqghae-euq mae.
\s1 Beqtuvluv, Yeqsur-anr Maqsiq Laer Pyaer-euq
\r Mt 26:71-75; Mk 14:69-72; Lk 22:58-62
\p
\v 25 Khoerngae, Sirmoq Beqtuvluv gawqyawf yawf-awr yawgav lmrluf ngae, aqcawq, aqyawf-anr narhaq-eu, “Nawr khawf aqyawf-euq zaqlanr tiq ghaq maqngeur lor?”
\p Khoerngae, Beqtuvluv pyaer-eu, “Ngar maqngeur.”
\p
\v 26 Beqtuvluv nae naqpaf coertsaev-euq khoerghaq-euq aqyuif aqnyir pyeuf-eu, pirma yawhuiq ghaq-euq kuirlaf zaqkhav tiq ghaq narhaq-eu, “Nawr yarkmr-euq lafkhoer, khoerghaq naeq-aer jawrluf ngae, ngar, nawq-anr mawr-euq maqngeur-a laq?”
\v 27 Beqtuvluv, ngar maqngeur laer tiq pov parpyaer-euq mae. Khoerlof-aer aerghaq-euq naeq-aer yapoer doerlar-euq mae.
\s1 Pirlav, Yeqsur-anr Narhaq-euq
\r Mt 27:1-2,11-14; Mk 15:1-5; Lk 23:1-5
\p
\v 28 Uqshawq yawnaf-aer, aqyawfmaf, Yeqsur-anr Gaqyaqpar jawr-eu gar nae guirmaf dzoeqnymr-anr sheuqghae-euq mae. Aerkhawf, aqyawfmaf Baqsaqkaq yawbui-anr dzaqtaf nya’ni, guirmaf dzoeqnymr-anr maq urler-aq. Urler nar-aq, aqyawf maf-euq mawrdo maqshawrni pyeuf-ir-eu mae.
\v 29 Khoermirnae, Pirlav, aqyawfmaf jawr-eu gar dovle-awr narhaq-eu, “Nawmaf, tsawrhaq heughaq-anr yawlaeq aqjeq daq-eu le?”
\p
\v 30 Aqyawfmaf aerkhof naeq-eu, “Tsawrhaq teughaq yawdoer jeq maqmr-euq lawnmr-aq, nga’maf, nawr jawr-eu gar maq sheuqha lar-ar.”
\p
\v 31 Pirlav, aqyawf maf-anr aernaeq-eu, “Nawmaf, aqyawf-anr sheuqghae-awr, nawmaf-euq zanrdawq jav-eu lof-aer aqyawf-anr yarkhaq darnaeq-awq.” Khoerngae, Yurdav tsawrhaq, aqyawf-anr aernaeq-eu, “Nga’maf, tsawrhaq tiq ghaq shirni maq janrkhmq-a.”
\p
\v 32 Aqyawfmaf khoerlof-aer aer-eu-aq, Yeqsur, aqyawf aqjox-aer yashir-eu garkawv, Yeqsur nae aertaq-euq lof-aer byanlarni aer-eu mae.
\p
\v 33 Khoernar-aq, Pirlav, guirmaf dzoeqnymr-anr par urler-awr, Yeqsur-anr kur-awr aqyawf-anr narhaq-eu, “Nawr, Yurdav tsawrhaq-euq Sanqpaq le lor?”
\p
\v 34 Yeqsur, aqyawf-anr aerkhof naeq-eu, “Dawq teudawq, nawr yawqha yawqha noeqdov-awr narhaq-eu le laq? Maqngeur nar-aq, ngaq-euq garkawv aqcawq, nawq-anr aernaeq laf-aq lor?”
\p
\v 35 Pirlav aerkhof naeq-eu, “Ngar, Yurdav tsawrhaq nga laq? Nawq-euq tsawrjeuq tsawrca hawr-eu pirma aqyuif deuq, nawq-anr ngar jawr-eu gar sheuqha lar-euq mae. Nawr aqjeq mr-euq le?”
\p
\v 36 Yeqsur aerkhof naeq-eu, “Ngar uvlanr-eu jeq-aq, mirtsaq heu-anr maqtaf. Ngar uvlanr-eu jeq mirtsaq heu-anr taf-eu lawnmr-aq, ngar, Yurdav tsawrhaq-euq aqlaf-anr maqya keuv-ir ni, ngaq-euq kuirlaf deuq guirdeuvdeuv taef-a. Aerkhawf, nymq-mr ngar uvlanr-eu jeq-aq, mirtsaq heu-anr maqtaf.”
\p
\v 37 Khoermirnae, Pirlav, aqyawf-anr narhaq-eu, “Tox-aer mar-iq, nawr sanqpaq le lor?” Yeqsur aerkhof naeq-eu, “Nawr, ngaq-anr sanqpaq laer aer-eu tsaq mae. Ngar yawtsaq yawdawr-euq gharduq sarkir kamqni daefle-awr, ngar heu-euq gharduq mirtsaq-euq khoertav oe-euq ma. Yawtsaq yawdawr-anr khartaf-eu tsawrhaq-aq, ngaq-euq tersar-anr narhaq-eu mae.”
\p
\v 38 Khoerngae, Pirlav, Yeqsur-anr narhaq-eu, “Yawtsaq yawdawr laer-aq, aqjeq la?”
\p Pirlav khoerlof-aer aer-awr, Yurdav tsawrhaq jawr-eu gar pardov-ir-awr nae heulof-aer aernaeq-euq mae, “Ngar, tsawrhaq heughaq-euq lafkhoer yawlaeq tiqjeq-iq maq povmawrnya nya.
\v 39 Aerkhawf, Baqsaqkaq yawbuibui ngae, nawmaf-euq zanr jav-eu lof-aer, ngar, nawmaf-euq gharduq kuv-anr nyaefur taq-euq tiq ghaq-anr ya pyaeqnaeq-eu mae. Khoermirnae, ngaq nae nawmaf-euq gharduq, Yurdav tsawrhaq-euq Sanqpaq heughaq-anr bi pyaeqnaeqmawf mir-a lor?”
\p
\v 40 Khoerngae, aqyawfmaf dawqtawvluf pargur-awr aer-eu, “Teughaq maqngeur-eu, Baqlaqbar-anr pyaeq-awq.” Baqlaqbar khoerghaq-aq tanrjoe mae.
\c 19
\s1 Yeqsur Yashirni Dartsaev-euq
\r Mt 27:15-31; Mk 15:6-20; Lk 23:13-25
\p
\v 1 Khoernar-aq, Pirlav, Yeqsur-anr bi sheuqdov ghae-awr bijuif-euq mae.
\v 2 Guirzaq deuq, aqgan cirni darkhanr khanr-awr, uqdzanq lof-aer dzeuf-awr, aqyawf-euq uqduq-anr nyaefkhov naeq-awr nae, aqyawf-anr nerpuir puir-eu paerkhanq paermanr sheudm naeq-euq mae.
\v 3 Khoernar-aq, aqyawfmaf aer-eu, “Yurdav tsawrhaq-euq Sanqpaq zirbaw zirza luf-ur!”
\nb Khoernar-aq, aqyawfmaf, aqyawf-anr aqlaf nae taev-euq mae.
\p
\v 4 Pirlav tiq pov par irdov-awr aqyawf maf-anr aernaeq-eu, “Narhaq sher-eq. Ngar, tsawrhaq heughaq-euq lafkhoer yawlaeq tiqjeq-iq maq povmawrnya nya laer nawmaf yasiqni, ngar, aqyawf-anr nawmaf jawr-eu gar sheuqdov lef-euq ma.”
\p
\v 5 Khoerngae, Yeqsur-aq, aqgan uqdzanq dzanq-awr, nerpuir puir-eu paerkhanq paermanr dm-awr dovle-euq mae. Pirlav, aqyawf maf-anr aernaeq-eu, “Tsawrhaq heughaq-anr hawsher-eq!”
\p
\v 6 Pirma aqyuif deuq hawr-eu lofpir-eu kuirlaf deuq, Yeqsur-anr ya’mawr ngae gur-awr aer-eu, “Aqyawf-anr lafyaq-euq khoertav tafsaef-awq, aqyawf-anr lafyaq-euq khoertav tafsaef-awq!”
\p Pirlav, aqyawf maf-anr aernaeq-eu, “Nawmaf, aqyawf-anr sheuqghae-awr tafsaef-ir-awq. Ngar-aq, aqyawf-euq lafkhoer yawlaeq tiqjeq-iq maq povmawrnya nya.”
\p
\v 7 Yurdav tsawrhaq aerkhof naeq-eu, “Nga’maf zanrdawq jav-eu ma. Nga’maf-euq zanrdawq jav-eu lof-aer nar-aq, aqyawf shir-eu tsaq mae. Aqjeq mirnae aernar-aq, aqyawf-aq, Miqyaer-euq Zaqyo ma laer aer-eu mae.”
\p
\v 8 Khoerngae, Pirlav dawq khoerdawq-anr yagaq-awr, yawbae navmaqtser guv-eu mae.
\v 9 Aqyawf, guirmaf dzoeqnymr-anr par urler-awr Yeqsur-anr narhaq-eu, “Nawr aqgeugar nae oe-euq le?”
\p Aerkhawf, Yeqsur, aqyawf-anr tiqjeq-iq maq aerkhof naeq-aq.
\v 10 Khoerngae, Pirlav, aqyawf-anr aernaeq-eu, “Nawr, ngaq-anr dawq maq ngaeqcawq lor? Ngar, nawq-anr tafsaef-eu aryaq hawr-eu nawq-anr pyaeqnaeq-eu aryaq jav-eu laer, nawr maq siqnya-eu le laq?”
\p
\v 11 Yeqsur aerkhof-eu, “Laftav paw nae nawq-anr aryaq maqbif-euq nar-aq, nawr, ngaq-euq khoertav aryaq tiqpawf-iq maqjav-a. Khoermirnae, ngaq-anr nawr jawr-eu gar sheuqha lar-euq tsawrhaq-aq, nawq-euq navmaqtser iqbax naf-eu mae.”
\p
\v 12 Khoerngae nae nar-aq, Pirlav, Yeqsur-anr pyaeqnaeq-eu garma pov-euq mae. Aerkhawf, Yurdav tsawrhaq deuq gur-awr aer-eu, “Nawr teughaq-anr pyaeq nar-aq, nawr-aq, sanqpaq Gaersaq-euq cawq maqngeur-a. Yawqhar yawqha sanqpaq ma laer kharaer-eu tsawrhaq-aq, sanqpaq Gaersaq-anr puiq-eu tsawrhaq mae.”
\p
\v 13 Pirlav dawq khoerdawq-anr yagaq ngae, Yeqsur-anr bi sheuqdov ghae-awr, Heqbyaer dawq Gaqbaqdaq laer kur-awr, Khaqlo khawqtaq-euq jawrduq laer kur-eu gar jav-eu yarkhaq dar-eu nuirmanq-anr nuir-euq mae.
\v 14 Khoerngae nan-aq, Baqsaqkaq yawbui bui-eu gharduq ♦laeqhmq-eu arnan pyeuf-awr, nanlov caelar mawf-eu mae. Pirlav, Yurdav tsawrhaq-anr aernaeq-eu, “Nawmaf-euq sanqpaq-anr hawsher-eq!”
\p
\v 15 Aqyawfmaf gur-eu, “Aqyawf-anr lavsaef byov-awq, aqyawf-anr lavsaef byov-awq! Aqyawf-anr lafyaq-euq khoertav tafsaef-awq!”
\p Pirlav, aqyawf maf-anr narhaq-eu, “Ngaq nae nawmaf-euq Sanqpaq-anr bi tafsaef le lor?”
\p Pirma aqyuif deuq aerkhof naeq-eu, “Sanqpaq ♦Gaersaq maqngeur nar-aq, nga’maf sanqpaq nuighaq maqjawr!”
\v 16 Khoernar-aq, Pirlav, Yeqsur-anr bi tafsaef-eu laer aqyawfmaf jawr-eu gar bi sheuqghae-euq mae. Khoermirnae, aqyawfmaf, Yeqsur-anr sheuq-awr irdov-euq mae.
\s1 Yeqsur-anr Tafsaef-euq
\r Mt 27:32-44; Mk 15:21-32; Lk 23:26-43
\p
\v 17 Yeqsur, aqyawf-euq lafyaq baf-awr, Uqduqkhmq laer kur-eu tsanr-anr le-euq mae. Jawrduq khoertsanr-aq, Heqbyaer dawq, ♦Gawrlaqgawrda laer kur-eu mae.
\v 18 Khoergar, aqyawfmaf, Yeqsur-anr lafyaq-euq khoertav taftaeq-euq mae. Tsawrhaq nuideuq nyiq ghaq-anr khawf, aqyawf naeq-aer tiqpaw tiq ghaq-aer, Yeqsur-anr-aq, ghanrcae laer taftaeq taq-euq mae.
\p
\v 19 Khoerngae, Pirlav sanqbof bof-awr, lafyaq-euq khoertav tafmyanq taq-euq mae: YURDAV TSAWRHAQ-EUQ SANQPAQ, NAQZAQLAER TSAWRHAQ YEQSUR.
\v 20 Yeqsur-anr tafsaef-euq khoertsanr-aq, meuq-euq dawqpae jav-eu mirnae, Yurdav tsawrhaq ghawqmya’ni sanqbof khoer-anr gui-eu mae. Sanqbof khoer-aq, Heqbyaer sanqbof, Lormav sanqbof hawr-eu Heqlaqsar sanqbof nae boftaq-euq mae.
\v 21 Khoermirnae, Yurdav tsawrhaq-euq pirma aqyuif deuq, Pirlav-anr aernaeq-eu, “ ‘Yurdav tsawrhaq-euq Sanqpaq’ laer maqngeur-eu, ‘Aqyawf, “Ngar-aq, Yurdav tsawrhaq-euq Sanqpaq ma” laer aer-eu’ mae laer bof-awq.”
\p
\v 22 Pirlav aerkhof naeq-eu, “Ngar bofmawf-eu jeq ngar bofdzeur-euq ma.”
\p
\v 23 Guirzaq deuq, Yeqsur-anr lafyaq-euq khoertav taftaeq ghaq-euq nar-aq, aqyawf-euq maeqtsoeq yur-awr, oeq bymr bymr-awr nae, tiq ghaq tiq bymr geuf-euq mae. Lafkhoer dm-eu paerkhanq khoerkanr khawf aqyawfmaf yur-euq mae. Paerkhanq khoerkanr-aq, parkhawr maqbaw-aer, tiq kanr kanrlanni zaf-awr zaftaq-euq mae.
\p
\v 24 Khoermirnae, aqyawf maf-euq yawkaq ja-eu, “Aqdui, paerkhanq heu maq caeqpyaqni, aqsur ghaq za’nya-eu nga laer shaevtsaqtsaq kar-eur.”
\nb Heu-aq, Yaerbof-euq lafkhoer boftaq-euq dawq heudawq bi byanlar-eu gharduq mae,
\p \qt “Aqyawf maf-euq yawkaq, ngaq-euq maeqtsoeq lafnyir kanr birgeuf-awr, \qt*
\p \qt Ngaq-euq paerkhanq lafkhoer kanr shaevtsaq tsaqgeuf-euq mae.”\qt* \rq (Jc 22:18)\rq*
\p Khoermirnae, guirzaq deuq khoerlof-aer janr-euq mae.
\p
\v 25 Yeqsur-euq lafyaq-euq dawqpae aqyawf-euq aqma, aqyawf-euq aqmui, Gaqlawrpar-euq nymrdanq Maqliv hawr-eu, Maqliv Maqgaqdaqlar yawfluf-eu mae.
\v 26 Yeqsur-aq, aqyawf-euq aqma hawr-eu aqyawf zawr gaq-eu zaqlanr khoerghaq, aqyawf-euq aqma-euq dawqpae yawfluf-eu gar mawr-awr, aqyawf, aqyawf-euq aqma-anr aernaeq-eu, “Zaqmiq aqbur-or! Haeq, teughaq-aq, nawq-euq zaqyo mae!”
\v 27 Khoernar-aq, zaqlanr khoerghaq-anr aernaeq-eu, “Haeq, nawqma-anr hawsher-eq!” Khoerngae yamq-anr nae nar-aq, zaqlanr khoerghaq, Yeqsur-euq aqma-anr aqyawf-euq irkanr-anr sheuqkhof ghae-awr bijawr-euq mae.
\s1 Yeqsur Saf Tsaev-euq
\r Mt 27:45-56; Mk 15:33-41; Lk 23:44-49
\p
\v 28 Khoerngae, yawqjeq navluf mrluiv jir-euq ma laer Yeqsur siqnya-awr, Yaerbof-euq lafkhoer boftaq-euq dawq byanlarni aer-eu, “Ngar ircuf maef nya!”
\p
\v 29 Khoergar, caermyawvni ghae-eu aqgaf dzaruir tiqbyanni danq-eu ciqcur curzaq tiq siq jav-eu mae. Khoerngae, aqyawfmaf, iqmalavshav-euq arhmr tiq pyaeq, caermyawvni ghae-eu aqgaf dzaruir-euq lafkhoer dawvduiv-awr, hursor arkanq-anr ganrcuf-awr, aqyawf-euq khaqmae-anr cawqmir naeq-euq mae.
\p
\v 30 Yeqsur, caermyawvni ghae-eu aqgaf dzaruir khoer-anr myeufhaw ghaq-euq nar-aq aer-eu, “Mrluiv jir-euq ma!” Khoernar-aq, uqduq ga’mof-awr nae saf tsaev-euq mae.
\s1 Yeqsur-euq Byarghar-anr Ganq Nae Tsawv-euq
\p
\v 31 Khoerngae nan-aq, zanr janr-eu gharduq laeqhmq-eu arnan pyeuf-eu mae. Yurdav tsawrhaq, Pirlav jawr-eu gar le-awr, landaw jawrnan ngae nan (zawr taqhuiq-eu arnan pyeuf-eu mirnae), lafyaq-euq khoertav tsawrshir mawrdo maqya javni, aqyawf maf-euq aqkuir bi daekhaef-awr, shirtaq-euq mawrdo khoerdeuq-anr bi bafdov ghaeni sharler-euq mae.
\v 32 Khoernar-aq, guirzaq deuq lar-awr, yawbae ghaq-euq aqkuir-anr daekhaef-awr, Yeqsur naeq-aer taftaeq taq-euq yawqghaq yawq-euq aqkuir-anr khawf daekhaef-euq mae.
\v 33 Aerkhawf, Yeqsur jawr-eu gar larkeuv ngae, aqyawf shirtsaev taq-euq gar ya’mawr-awr, aqyawf-euq aqkuir maq daekhaef-aq.
\v 34 Aerkhawf, guirzaq tiq ghaq, Yeqsur-euq byarghar-anr ganq nae tsawv-awr, shiq hawr-eu ircuf tiqpov taef-aer yoerdov lef-euq mae.
\p
\v 35 Nawmaf khawf ya janni, khoer-anr ya’mawr-euq ghaq sarkir kamq-eu mae. Aqyawf sarkir kamq-eu khoer-aq, tsaq-awr dawr-awr, aqyawf aer-eu khoer-aq, yawtsaq yawdawr mae laer aqyawf siqnya-eu mae.
\v 36 Heulof-aer pyeuflar-euq-aq, Yaerbof-euq lafkhoer boftaq-euq heudawq byanlar-euq mae,
\p \qt “Aqyawf-euq shaqyoeq tiqkanq-iq maqbi khaef-ir-ar.” \qt* \rq (Di 12:46; Bts 9:12)\rq*
\p
\v 37 Yaerbof yawqtsanryawq par boftaq-euq,
\p \qt “Aqyawfmaf nae tsawv-euq ghaq-anr aqyawfmaf haw taef-a.”\qt* \rq (Zkl 12:10)\rq*
\s1 Yeqsur-anr Bafpanq-euq
\r Mt 27:57-61; Mk 15:42-47; Lk 23:50-56
\p
\v 38 Khoernar-aq, Aqlirmaqtaeq-anr nae lar-euq Yorsaev, Yeqsur-euq mawrdo-anr bafghaeni Pirlav-anr sharler-euq mae. Aqyawf-aq, Yeqsur-euq zaqlanr pyeuf-eu khawf, Yurdav tsawrhaq-anr guv-eu mirnae, aqcawq-anr maqbi siqni Yeqsur-euq zaqlanr geufluf-eu mae. Khoerngae, Pirlav, aqyawf-anr arnmq bif-euq mirnae, aqyawf lar-awr, Yeqsur-euq mawrdo bafghae-euq mae.
\v 39 Dzeurlaf ngae, uqcif paw, Yeqsur jawr-eu gar lar-euq Nirgawrdiq khawf, ♦murlaq hawr-eu arjawq keuq-euq 30 jawf-iq aerghaqni yurghae-euq mae.
\v 40 Yurdav tsawrhaq, tsawrshir bafpanq ngae zanr jav-eu lof-aer, aqyawfnyaf khawf yawsaw jeq dawvdawv-aer, Yeqsur-euq mawrdo-anr sheqsha\f + \fr 19:40 \fk Sheqsha \ft Heudawq-aq, Heqbyaer dawq mae. “Pishta” laer kur-eu arbawq-anr nae janrdov laf-euq zawr poeq-eu saqpar-anr aermawf-eu mae.\f* saqpar nae mawrtawv tawv-euq mae.
\v 41 Yeqsur-anr tafsaef-euq dawqpae yarkmr tiq kmr jav-eu mae. Yarkmr heukmr-euq lafkhoer, tsawrhaq tiqghaq-iq maq bafpanq haw-euq khaqlo-anr taftaq-euq lmqbymr yawshuif tiq bymr jav-eu mae.
\v 42 Khoerngae nan-aq, Yurdav tsawrhaq-euq zanr janr-eu gharduq laeqhmq-eu arnan pyeuf-awr, lmqbymr khoer khawf dawqpae jav-eu mirnae, aqyawfnyaf, Yeqsur-anr khoergar bafpanq-euq mae.
\c 20
\s1 Yeqsur Ghofdaef Lar-euq
\r Mt 28:1-8; Mk 16:1-8; Lk 24:1-12
\p
\v 1 Tiqjaw-euq lafkhoer yawbae ngae nan, uqbya maqbya lar-euq minav-aer, Maqliv Maqgaqdaqlar, lmqbymr-anr ir-euq mae. Aqyawf irkeuv ngae, lmqbymr-euq ghaqkhaeq-anr ngawqtsoeq taq-euq khaqlo khoersiq ngawqdzae taq-euq gar ya’mawr-euq mae.
\v 2 Khoermirnae, caevghof laf-awr, Sirmoq Beqtuvluv hawr-eu Yeqsur zawr gaq-eu zaqlanr khoerghaq jawr-eu gar le-awr aer-eu, “Aqcawq, Sanqpaq Yeqsur-euq mawrdo, lmqbymr-anr nae bafdov ghae-euq nga. Aqyawfmaf, aqyawf-anr aqgeugar baftaq-ir-euq nga laer nga’maf maq siqnya nya.”
\p
\v 3 Khoerngae, Beqtuvluv dov-ir-awr, zaqlanr yawqghaqyawq khawf dov-ir-awr lmqbymr-anr ir-euq mae.
\v 4 Aqyawfnyaf tiqkawv lof-aer caevghae-euq khawf, zaqlanr khoerghaq, Beqtuvluv-anr caevdzeur-awr, lmqbymr-anr jeqhu caevkeuv-euq mae.
\v 5 Aqyawf awkhof-awr lafkhoer cuhu ngae, sheqsha saqpar khoergar jav-eu gar ya’mawr-euq mae. Aerkhawf, aqyawf, lmqbymr-euq lafkhoer maq urler-aq.
\v 6 Khoerngae, Sirmoq Beqtuvluv oekeuv-awr, lmqbymr-euq lafkhoer urler ngae, aqyawf sheqsha saqpar khoergar javluf-eu gar ya’mawr-awr,
\v 7 Yeqsur-euq uqduq-anr lanrcuf-euq parjae, sheqsha saqpar naeq-aer tiqgar taef-aer maqjavni, byavtaq-awr yawqgaryawq jav-eu gar ya’mawr-euq mae.
\v 8 Khoerngae, lmqbymr-anr jeqhu caevkeuv-euq zaqlanr khoerghaq khawf urler-awr ya’mawr-euq mirnae jan-euq mae.
\v 9 Khoerngae keuvni, Yeqsur shir-euq gar nae ya ghofdaeflar mae laer, Yaerbof-euq lafkhoer boftaq-euq gar aqyawfnyaf maq siqnya-aq siq.
\v 10 Khoernar-aq, zaqlanr khoer nyiq ghaq yawqha-euq nymr-anr par ghofler-euq mae.
\s1 Yeqsur, Maqliv Maqgaqdaqlar-anr Bimawr-euq
\r Mt 28:9-10; Mk 16:9-11
\p
\v 11 Aerkhawf, Maqliv-aq, lmqbymr-euq lafnyir paw yawf-awr ngoerluf-eu mae. Aqyawf ngoerngoer-aer awkhof-awr lmqbymr-euq lafkhoer cuhu-euq mae.
\v 12 Khoerngae, maeqtsoeq pyurdeuqni dmluf-eu mqtav ghaqkhaer nyiq ghaq, Yeqsur-euq mawrdo baftaq-euq khoertsanr-anr, uqghmq paw tiq ghaq, kuirbi paw tiq ghaq laer nuirluf-eu gar ya’mawr-euq mae.
\p
\v 13 Khoerngae, mqtav ghaqkhaer, aqyawf-anr narhaq-eu, “Zaqmiq aqbur-or! Nawr aqjeq mirnae ngoer-eu le?”
\p Aqyawf, mqtav ghaqkhaer-anr aernaeq-eu, “Aqcawq, ngaq-euq Sanqpaq-euq mawrdo-anr bafghae-awr, aqyawfmaf, aqyawf-anr aqgeugar baftaq-ir-euq la laer ngar maq siqnya nya.”
\v 14 Khoerlof-aer aerghaq-awr, aqyawf nanrghof ghofhaw ngae, Yeqsur khoergar yawfluf-eu gar ya’mawr-euq mae. Aerkhawf, Yeqsur nga laer maq siqnya-aq.
\p
\v 15 Yeqsur, aqyawf-anr narhaq-eu, “Zaqmiq aqbur-or! Nawr aqjeq mirnae ngoer-eu le? Nawr aqsur ghaq-anr povluf-eu le?” Maqliv-aq, aqyawf-anr yarkmr mr-eu tsawrhaq jeq nga laer noeq-awr aer-eu, “Aqyuif-or! Nawq nae aqyawf-anr bafghae-euq ngeur nar-aq, nawr, aqyawf-anr aqgeugar baftaq-ir-euq le laer ngaq-anr aernaeq laf-awq. Ngar, aqyawf-anr bafkhof laq-ir ma.”
\p
\v 16 Yeqsur, aqyawf-anr, “Maqliv-or” laer kur ngae, Maqliv nanrghof ghofhaw-awr, “♦Laqbornir-or” laer aqyawf-anr kur-euq mae (Laqbornir laer aer-eu-aq, saqlaq laer aermawf-eu mae).
\p
\v 17 Yeqsur, aqyawf-anr heulof-aer aernaeq-euq mae, “Ngaq-anr taq gheutaeq. Aqjeq mirnae aernar-aq, ngar, ngaqDa jawr-eu gar maq ghofdav ler-aq siq. Nawr, ngaq-euq aqyuif aqnyir deuq jawr-eu gar le-awr nae, ‘NgaqDa hawr-eu nawmaf-euq Aqda pyeuf-awr, ngaq-euq Miqyaer hawr-eu nawmaf-euq Miqyaer khawf pyeuf-eu, ngaqDa jawr-eu gar ngar ghofdavler ma’ jer laer aernaeq ler-awq.”
\p
\v 18 Maqliv Maqgaqdaqlar, zaqlanr deuq jawr-eu gar ghofler-awr, aqyawf, Sanqpaq Yeqsur-anr ya’mawr-awr, aqyawf-anr aernaeq laf-euq deuq khawf, aqyawf maf-anr aernaeq-euq mae.
\s1 Yeqsur, Zaqlanr Deuq-anr Bimawr-euq
\r Mt 28:16-20; Mk 16:14-18; Lk 24:36-49
\p
\v 19 Khoernar-aq, tiqjaw-euq lafkhoer yawbae ngae nan, uqcif paw zaqlanr deuq, Yurdav tsawrhaq-anr guv-eu mirnae, aqyawfmaf uiqler taq-euq jawrduq-euq larghov piqtaeqjir taq-euq mae. Khoerngae, Yeqsur urlar-awr, aqyawf maf-euq ghanrcae yawf-awr aqyawf maf-anr aernaeq-eu, “Nawmaf, nuisar of luf-ur!”
\p
\v 20 Khoerlof-aer aerghaq-awr, aqyawf-euq aqlaf hawr-eu byarghar, aqyawf maf-anr bihaw-euq mae. Zaqlanr deuq, Sanqpaq Yeqsur-anr ya’mawr ngae laqkhaqcaer duidui-eu mae.
\p
\v 21 Khoerngae, Yeqsur, aqyawf maf-anr par aernaeq-eu, “Nawmaf, nuisar of luf-ur! Aqda, ngaq-anr khaerghae lef-euq lof-aer, ngar khawf, nawmaf-anr khaerghae-eu ma.”
\v 22 Khoerlof-aer aerghaq-euq nar-aq, aqyawf maf-euq khoertav saf baw-awr heulof-aer aernaeq-euq mae, “Yawshawr Saflar-anr hageuf-awq.
\v 23 Nawmaf nae iqbax pyaeqnaeq-euq tsawrhaq-anr, Miqyaer khawf iqbax pyaeqnaeq taef-a. Nawmaf nae iqbax maq pyaeqnaeq-euq tsawrhaq-anr, Miqyaer khawf iqbax maq pyaeqnaeq-ar.”
\s1 Tormav Maqjan-eu
\p
\v 24 Ghaqkhaer 12 ghaq-euq lafkhoer keuq-eu Zaqdzm laer kur-eu Tormav khoerghaq, Yeqsur oe ngae aqyawfmaf naeq-aer maqjawr-a.
\p
\v 25 Khoerngae, zaqlanr nuideuq, aqyawf-anr aernaeq-eu, “Nga’maf, Sanqpaq Yeqsur-anr ya’mawr-euq ma.”
\p Khoerngae, Tormav, aqyawf maf-anr aernaeq-eu, “Ngar, aqyawf-euq aqlaf-anr shmrsaeq nae taf-euq marbyawf-anr maqya mawr-aer, ngaq-euq lafnoer nae marbyawf khoer-anr maqya toeqhaw-euq uqtaf, ngaq-euq lafnoer nae aqyawf-euq byarghar-anr maqya toeqhaw-euq khoer-aq ngar maqjan.”
\p
\v 26 Khoernar-aq, yaef nan dzeur-ir-awr, aqyawf-euq zaqlanr deuq, nymr-euq lafkhoer par uiqler-awr jawr ngae, Tormav khawf aqyawfmaf naeq-aer jawrluf-eu mae. Aqyawfmaf larghov dawqtawvluf piqtaeqjir taq-awr jawrluf ngae, Yeqsur urlar-awr, aqyawf maf-euq ghanrcae yawf-awr aer-eu, “Nawmaf, nuisar of luf-ur!”
\p
\v 27 Khoernar-aq, aqyawf, Tormav-anr aernaeq-eu, “Nawq-euq lafnoer heugar toeqhaw lar-awr, ngaq-euq aqlaf-anr khawf haw-awr, nawq-euq aqlaf cawqlaf-awr, ngaq-euq byarghar-anr toeqhaw-awq. Maq jancoer-aer maqghaeni jan-awq.”
\p
\v 28 Khoerngae, Tormav, aqyawf-anr aerkhof naeq-eu, “Ngaq-euq Sanqpaq, ngaq-euq Miqyaer-or!”
\p
\v 29 Yeqsur, aqyawf-anr aernaeq-eu, “Nawr-aq, ngaq-anr mawr-euq mirnae jan-eu ngar-a. Ngaq-anr maqya mawr-euq khawf jan-eu tsawrhaq-aq, guiqlanqhuiq taef-a.”
\s1 Aqjeq Mirnae Sanqbof Heupur Bof-euq
\p
\v 30 Sanqbof heupur-euq lafkhoer, aqdirma-aer Yeqsur nae aqyawf-euq zaqlanr deuq-euq maeqshi mr-euq bisiq bimawr-eu jeq, maq bofanr taq-euq ghawqmya’ni jav-eu mae.
\v 31 Aerkhawf, Yeqsur-aq, Kali pyeuf-eu Miqyaer-euq Zaqyo ngar-a laer nawmaf jan-awr, aqyawf-anr jan-eu mirnae, aqyawf-euq tsawrmyanr-euq lafkhoer nawmaf daef-eu jeq za’ni garkawv heudeuq boftaq-euq ma.
\c 21
\s1 Zaqlanr Shif Ghaq-anr Bimawr-euq
\p
\v 1 Khoernar-aq, Deqbeqlir lan landzer, Yeqsur, zaqlanr deuq-anr tiq pov parbi mawr-euq mae. Aqyawf, aqyawf-euq mawrdo bimawr-euq garkawv-aq heulof-aer mae.
\v 2 Sirmoq Beqtuvluv, Zaqdzm laer kur-eu Tormav, Gaqliqlaer mirkhanq-euq Gaqnaq tsawrhaq Naqdaqneqlar, Zeqbeqdaer-euq zaqyo nyiq ghaq hawr-eu zaqlanr nuideuq nyiq ghaq, aqyawfmaf tiqgar taef-aer jawrluf-eu mae.
\v 3 Sirmoq Beqtuvluv, aqyawf maf-anr aernaeq-eu, “Ngar, za dzae-ir ma.” Khoerngae, aqyawfmaf, aqyawf-anr aernaeq-eu, “Nga’maf khawf, nawq naeq-aer oe ma.” Khoernar-aq, aqyawfmaf, lawq-anr ur-awr tiqpov taef-aer dov-ir-euq mae. Khoerngae mir, aqyawfmaf ngaqshaq tiqmawr-iq maq dzaemi-aq.
\p
\v 4 Uqbya byataw, Yeqsur, lan landzer yawfluf-eu mae. Aerkhawf, zaqlanr deuq, Yeqsur nga laer maq hawsiq-aq.
\p
\v 5 Khoerngae, Yeqsur, aqyawf maf-anr aernaeq-eu, “Zaqdeuq-or! Nawmaf ngaqshaq dzaemi-euq ma lor?”
\p Khoerngae, aqyawfmaf, aqyawf-anr aerkhof naeq-eu, “Maq dzaemi-aq.”
\p
\v 6 Yeqsur, aqyawf maf-anr aernaeq-eu, “Nawmaf, lawq-euq armar paw za dzae’anr ghae-awq. Khoerlof-aer dzae’anrghae nar-aq, nawmaf uicuiv dzaemi taef-a.” Khoermirnae, aqyawfmaf za dzae’anrghae ngae, ngaqshaq ghawqmya’ni pafler-euq mirnae, za maq gheudov coer-a.
\p
\v 7 Khoerngae, Yeqsur zawr gaq-eu zaqlanr khoerghaq, Beqtuvluv-anr, “Sanqpaq Yeqsur nga” laer aernaeq-euq mae.
\p Sirmoq Beqtuvluv, Sanqpaq Yeqsur nga laer aer-eu gar yagaq ngae, maeqtsoeq maq dmluf-eu mirnae, paerkhanq paermanr tiq kanr lanrcuf-awr, lan-anr tsawqpuf ghae-euq mae.
\v 8 Aerkhawf, zaqlanr nuideuq-aq, lawq lawqzaq-anr ur-awr, ngaqshaq tiqbyanni pafler taq-euq za-anr, lan landzer gheudov laf-euq mae. Aqjeq mirnae aernar-aq, aqyawfmaf jawr-eu khoer-aq, lan landzer-anr nae ghawqmanrni maqkaq-a, 50 lmr aerghaq kaq-eu taef mae.
\v 9 Aqyawfmaf landzer davdov ler-euq naeq-aer, khoergar khaqgheuq bawdof taq-euq gar ya’mawr-euq mae. Ngaqshaq taeqba taq-awr, kaqmur khawf jav-eu gar ya’mawr-euq mae.
\p
\v 10 Yeqsur, aqyawf maf-anr aernaeq-eu, “Uqsoe nawmaf nae dzaemi-euq ngaqshaq heumyav mawr yurlaf-awq.”
\p
\v 11 Khoerngae, Sirmoq Beqtuvluv, lawq-euq lafkhoer urler-awr, ngaqshaq yawhuiq tiqbyanni pafler taq-euq za-anr lan landzer gheudov laf-euq mae. Ngaqshaq yawhuiq khoer dawqtawvluf 153 mawr byan-eu mae. Ngaqshaq khoermyav myav-aer pafler-euq khawf, za khoerkanr maqpyaq-ir-aq.
\v 12 Yeqsur, aqyawf maf-anr aernaeq-eu, “Lar-awr shawqhawq dzaqlar-awq.” Aqyawf-aq, Sanqpaq Yeqsur nga laer siqnya-eu mirnae, zaqlanr deuq, aqyawf-anr “Nawr aqsur ghaq le?” laer tiqghaq-iq maq narhaq peuq-a.
\v 13 Khoernar-aq, Yeqsur oe-awr, kaqmur yur-awr aqyawf maf-anr bifnaeq-awr, ngaqshaq khawf yur-awr bifnaeq-euq mae.
\v 14 Yeqsur, shir-euq gar nae ghofdaef lar-euq nar-aq, aqyawf-euq mawrdo aqyawf-euq zaqlanr deuq-anr bimawr-euq heupov-aq, smq pov tiqpov mae.
\s1 Yeqsur, Beqtuvluv-anr Smq Pov Keuvni Narhaq-euq
\p
\v 15 Aqyawfmaf shawqhawq dzaqghaq ngae, Yeqsur, Sirmoq Beqtuvluv-anr narhaq-eu, “Yornav-euq zaqyo Sirmoq-or! Nawr heudeuq-anr navmaqtser ngaq-anr gaq ma lor?”
\p Beqtuvluv, aqyawf-anr aerkhof naeq-eu, “Gaq ma Sanqpaq-or! Ngar, nawq-anr gaq-eu nawr siqnya mae.”
\p Yeqsur, aqyawf-anr aernaeq-eu, “Ngaq-euq yawrzaq deuq-anr bidzaq bidawr-awq.”
\v 16 Yeqsur, aqyawf-anr nyiq pov tiqpov par narhaq-eu, “Yornav-euq zaqyo Sirmoq-or! Nawr, ngaq-anr gaq ma laq?” Khoerngae, Beqtuvluv par aerkhof naeq-euq, “Gaqma Sanqpaq-or! Ngar, nawq-anr gaq-eu nawr siqnya mae.” Yeqsur, aqyawf-anr aernaeq-eu, “Ngaq-euq yawrdeuq-anr bosav-awq.”
\p
\v 17 Yeqsur, aqyawf-anr smq pov tiqpov par narhaq-eu, “Yornav-euq zaqyo Sirmoq-or! Nawr, ngaq-anr gaq ma lor?” “Nawr, ngaq-anr gaq ma lor?” laer Yeqsur, aqyawf-anr smq pov narhaq keuvlaf-euq mirnae, Beqtuvluv noeqshaq lar-awr, aqyawf-anr aerkhof naeq-eu, “Sanqpaq-or! Nawr, yawqjeq navluf siqnya-eu mae. Ngar, nawq-anr gaq-eu nawr siqnya mae.” Yeqsur, aqyawf-anr heulof-aer aernaeq-euq mae, “Ngaq-euq yawrdeuq-anr bidzaq bidawr-awq.
\v 18 Ngar, nawq-anr aqdirma-aer aernaeq nyar, nawr zaqguq ngae, yawqhar yawqha jofpaf paf-awr, khar irmawf-eu gar ir-eu mae. Aerkhawf, nawr mawq-ir ngae, nawr aqlaf cawqja-awr, aqcawq, nawq-anr jofpaf pafnaeq-awr, nawr maq irmawf-eu gar sheuqghae naeqlaf taef-a.”
\p
\v 19 Yeqsur khoerlof-aer aer-eu-aq, Miqyaer-euq yawshaef khanqsaer za’ni, aqkar Beqtuvluv aqjox-aer yashir-eu garkawv-anr toeqmaeq mawf-eu mae. Khoerlof-aer aerghaq-euq nar-aq, Yeqsur, Beqtuvluv-anr aernaeq-eu, “Ngaq-euq maeqnan cantae lar-awq.”
\s1 Yeqsur Zawr Gaq-eu Zaqlanr Khoerghaq-euq Garkawv
\p
\v 20 Beqtuvluv nanrghof ghofhaw ngae, Yeqsur zawr gaq-eu zaqlanr khoerghaq cantaelaf luf-eu gar ya’mawr-euq mae. Zaqlanr khoerghaq-aq, cifhawq dzaqtaf ngae mir, Yeqsur-euq khanq-anr khawqdar-awr, “Sanqpaq-or! Nawq-anr anqdzaq-eu aqsur ghaq la?” laer narhaq-euq khoerghaq mae.
\v 21 Beqtuvluv khoerghaq-anr ya’mawr ngae, Yeqsur-anr narhaq-eu, “Sanqpaq-or! Teughaq-anr lawr nae, aqjeq ya pyeuflar-eu la?”
\p
\v 22 Yeqsur, aqyawf-anr aernaeq-eu, “Ngar ghofle ngae keuvni, ngar, aqyawf-anr bi jawrmawf nar-aq, nawq-anr aqjeq taf-eu la? Nawr-aq, ngaq-euq maeqnan cantaelaf nar-aq ghaq-ar.”
\p
\v 23 Khoermirnae, zaqlanr khoerghaq maqya shir-a jer laer aqyuif aqnyir deuq-euq ghanrcae jabyan taq-euq mae. Aerkhawf, Yeqsur, zaqlanr khoerghaq maqya shir-a laer aermawf-eu maqngeur-a. “Ngar ghofle ngae keuvni, ngar, aqyawf-anr bi jawrmawf nar-aq, nawq-anr aqjeq taf-eu la?” laer aer-eu taef mae.
\p
\v 24 Zaqlanr khoerghaq-aq, garkawv heudeuq sarkir kamq-awr, bof-euq ghaq mae. Aqyawf-euq sarkir-aq, tsaq-awr dawr-eu mae laer nga’maf siqnya ma.
\p
\v 25 Yeqsur nae mr-euq gar ghawqmya’ni javganq-a siq. Aqyawf nae kharmr kharshar-euq garkawv, aqyawf kawv aqyawf-aer boftaq lawnmr-aq, bofdov taq-euq sanqbof pardmq khoerdeuq, mirtsaq-euq khoertav khawf maq derler-ar laer ngar noeq mir-a. Aqmeq.
