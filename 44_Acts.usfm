\id ACT
\h Ghaqkhaer
\toc3 Ghkh
\toc2 Ghaqkhaer
\toc1 Ghaqkhaer Deuq Nae Gar Mr-euq Sanqbof
\mt1 GHAQKHAER
\mt2 Ghaqkhaer Deuq Nae Gar Mr-euq Sanqbof
\ili Bof-euq ghaq: Lurkaf
\ili Gui-eu tsawrhaq: Aqcawq Tsawrjeuq Pyeuf-eu Kalizaq
\ili Bof-euq aryamq: A.D. 61
\imt1 Jashaw-eu Dawq
\ip Yaerbof yawoer-euq lafkhoer Meqsirya-euq garkawv, Miqyaer gharduq ngaeqdan taq-euq mae. Iqsaqyar, Meqsirya-euq gar mr-eu Yurdav tsawrhaq-euq gharduq taef-aer maqngeur-eu aqcawq tsawrjeuq-euq gharduq khawf, mr taef-a laer aertaq-euq mae (Isy 42:1-7; 49:1-7). Yeqsur, mirtsaq-euq khoertav canluf ngae-aq, myaqmyaqni Yurdav tsawrhaq naeq-aer jawr-awr mr-euq mae. Aerkhawf, Ghaqkhaer sanqbof-euq lafkhoer Yeqsur, aqyawf-euq gar aqcawq tsawrjeuq tsawrca-anr mrkeuv-ir-euq garkawv boftaq-euq mae. Beqdeqgordeq yawbui bui-eu arnan-anr, Yeqsur Kali, Kalizaq-euq khoertav aqyawf-euq muiq-eu Saflar shaevka lef-awr, mirtsaq doeni khaerdov ghae-euq mae. Ghaqkhaer sanqbof deuvzaq yawbae deuv-anr boftaq-euq lof-aer, Ghaqkhaer sanqbof heu-aq, Tawrpirlu-anr tsaqtsov-awr bofnaeq-euq, Lurkaf nae bof-euq sanqbof nyiq pur tiqpur mae. Aqcawq tsawrjeuq tsawrca Kalizaq armur-anr ghaq bif-eu gharduq, sanqbof heupur-euq lafkhoer yawbae zir-euq Kalizaq armur-euq zirga dzanrga, A.D. 30-60 khof-euq yawkaq-anr pyeuflar-euq garkawv deuq boftaq-euq mae. Lurkaf, Ghaqkhaer sanqbof A.D. 61 khof-anr bof-euq ngeur-eu dur.
\ip Ghaqkhaer sanqbof-aq, aqcawq tsawrjeuq Kalizaq geuflar-awr, Kalizaq armur aqjox-aer baelar-euq la laer yagaq ngae ghawqmya jeq narhaq mawf-eu deuq-anr aerkhof-eu sanqbof pyeuf-eu mae. Ghaqkhaer sanqbof, Yeqsur Kali yashir-awr bi bafpanq-euq gar nae ghofdaef lar-euq garkawv, arnavni huiq-eu garkawv pyeuf-awr aqdui-anr aqjox-aer taf-eu la laer toeqmaeq naeqlaf-eu mae. Khoeruqtaf, Yurdav-euq zanr hawr-eu Kalizaq aqjox-aer taf-eu la laer khawf jashaw naeqlaf-eu uqtaf, Yeqsur Kali-anr jan-eu mirnae, Yurdav tsawrhaq hawr-eu aqcawq tsawrjeuq tsawrca-euq tsawrhaq tiqpaeqzaq pyeuflar-euq la laer khawf toeqmaeq naeqlaf-eu mae. Ghaqkhaer sanqbof-euq lafkhoer, Kalizaq jan-eu jeq-aq Lormav mirkhanq-euq dzoeqdzaq-anr puiq-eu zanr maqngeur-a laer Lurkaf toeqmaeq-awr, mirtsaq doeni Yeqsur Kali-anr jan-eu heu irkeuv-euq zirga dzanrga boftaq-euq mae.
\ip Lurkaf, Ghaqkhaer sanqbofbof ngae, Kalizaq geuflar-euq tsawrhaq jawr-eu mirtsaq mircoer-anr dawqpaeq taq-awr nae boftaq-euq mae. Khoer-aq, Ghaqkhaer 1:8 lafkhoer, Sanqpaq Yeqsur nae aqyawf-euq zaqlanr deuq-anr dawq bif-euq gar tsaq-eu mae. Lurkaf, sanqbof heupur kof pav birpav-awr arsaq saqler-eu gar dawq uqdzan boftaq-euq mae (Ghkh 6:7; 9:31; 12:24; 16:5; 19:20; 28:30-31). Birpav taq-euq kof pav heulof-aer mae: Yeqlursaqlaeq (Ghkh 1:1-6:7), Yurdav, Gaqliqlaer hawr-eu Saqmaqliv (Ghkh 6:8-9:31), Aqdirawq (Ghkh 9:32-12:24), Aqsir mircoer (Ghkh 12:25-16:5), Aerjir iqmalavshav ganqkaq (Ghkh 16:6-19:20), Lormav (Ghkh 19:21-28:31).
\ip Ghaqkhaer sanqbof arsaq saqlar-eu pav-anr haw ngae, Yeqsur Kali-euq gar ya mrdav lef-eu nga laer mawrlar-eu mae. Aqdir ya’aer nar-aq, Yeqsur Kali iqnan keuvni aqyawf-euq Saflar, aqyawf-euq dawq hawr-eu aqyawf-euq zaqlanr-anr ghoe-awr nae, aqyawf-euq armur bi dovlar bi huiqlar luf-eu mae (Ghkh 13:47; Isy 49:6).
\iot Ghaqkhaer Sanqbof-euq Mawrkawr:
\io1 I. Yeqlursaqlaeq meuq-anr jawr-eu Sanqpaq Yeqsur-euq zaqlanr deuq (Ghkh 1:1-6:7)
\io1 II. Yeqsur-euq zaqlanr, Yurdav, Gaqliqlaer hawr-eu Saqmaqliv-anr maeqkeuv-ir-euq (Ghkh 6:8-9:31)
\io1 III. Yeqsur-euq zaqlanr, Aqdirawq meuq-anr maeqkeuv-ir-euq (Ghkh 9:32-12:24)
\io1 IV. Yeqsur-euq zaqlanr, Aqsir mircoer-anr maeqkeuv-ir-euq (Ghkh 12:25-16:5)
\io1 V. Yeqsur-euq zaqlanr, Aerjir iqmalavshav ganqkaq-anr maeqkeuv-ir-euq (Ghkh 16:6-19:20)
\io1 VI. Yeqsur-euq zaqlanr (Pawrluv) Lormav meuq-anr maeqkeuv-ir-euq (Ghkh 19:21-28:31)
\c 1
\s1 Ardanq Bae-eu Dawq
\p
\v 1 Tawrpirlu-or! Ngaq nae bof-euq sanqbof yawbae pur-euq lafkhoer, Yeqsur nae mrdanq bae-awr, maeqdanq bae-euq dawqtawv luf-anr nae,
\v 2 Yeqsur, Yawshawr Saflar-anr ghoe-awr, aqyawf nae tserdov taq-euq ghaqkhaer deuq-anr dawq bifyaf-awr, mqtav bi sheuqdav lef-euq gar keuvni boftaq-euq ma.
\v 3 Aqyawf shaqzanq daqghaq-euq nar-aq, yawduq baw-eu sarkir ghawqmya jeq nae aqyawf daefluf-eu ma laer, ghaqkhaer deuq-anr bimawr-euq mae. Oeqtser nan-euq lafkhoer aqyawf-euq mawrdo aqyawf maf-anr bimawr-awr, Miqyaer uvlanr-eu garkawv ja’maeq naeq-euq mae.
\s1 Yawshawr Saflar-anr Dawqtawq Siq
\p
\v 4 Yeqsur, aqyawfmaf naeq-aer uiqler-awr jawr ngae, Yeqlursaqlaeq-anr nae taqdov-ir, Aqda Miqyaer nae aertaq-euq dawqma sarjax khoerdawq-anr nawmaf dawqtawq siq laer, Yeqsur, aqyawf maf-anr dawq bif-euq mae. Yeqsur aer-eu, “Garkawv heu-aq, ngar aer-eu gar nawmaf yagaq-euq mae.
\v 5 Yorhaq-aq, ircuf nae bartirsaq mrnaeq-euq mae. Aerkhawf, aqkar nar-aq, ghawqmya nan maqghae-aer, nawmaf-aq, Yawshawr Saflar-euq lafkhoer bartirsaq ya hageuf taef-a.”
\p
\v 6 Khoermirnae, aqyawfmaf uiqler taq-awr jawr ngae, Yeqsur-anr narhaq-eu, “Sanqpaq-or! Nymq-mr nawr, Irsaqleqlav tsawrhaq yawqhar yawqha parbi uvlanr-eu laer ghae-eu ma lor?”
\v 7 Khoerngae, Yeqsur, aqyawf maf-anr heulof-aer aernaeq-euq mae, “Aqda, aqyawf-euq aryaq-euq lafkhoer, aryamq arlaw paxtaq-euq gar nawmaf siqnya-eu laer maqya ghae-ar.
\v 8 Aerkhawf, Yawshawr Saflar, nawmaf-euq khoertav zafkale ngae, nawmaf baoq za taef-a. Khoernar-aq, nawmaf, Yeqlursaqlaeq hawr-eu Yurdav mirkhanq-euq lafkhoer, Saqmaqliv mirkhanq doeni hawr-eu mqdzer mirdzer-anr keuvni, ngaq-euq garkawv sarkir kamq-eu tsawrhaq pyeuflar taef-a.”
\s1 Yeqsur Mq-euq Khoertav Ghofdav Ler-euq
\p
\v 9 Dawq khoerdeuq aerghaq-awr, aqyawfmaf hawluf ngae, aqyawf-anr bi sheuqdav lef-euq mae. Mqdmr tiq tsanq nae aqyawf-anr uvkaq le-awr, aqyawf-anr maqpar mawrnya-aq.
\v 10 Aqyawf davler luf-eu gar aqyawfmaf mq-anr hawtsovluf ngae, maeqtsoeq yawpyur dmluf-eu tsawrhaq nyiq ghaq, aqyawf maf-euq dawqpae yawfluf-eu mae.
\v 11 Aqyawfnyaf aer-eu, “Gaqliqlaer tsawrhaq deuq-or! Nawmaf aqjeq mirnae yawf-awr mq-anr hawluf-eu le? Nawmaf-anr nae mq-anr bi sheuqdav lef-euq Yeqsur heughaq-aq, aqyawf mq-anr bi sheuqdav lef-eu gar nawmaf nae ya’mawr-euq lof-aer, aqyawf tiq pov par zafka le-eu mae.”
\s1 Laftav Tiv-anr Guiqlanq Shar-euq
\p
\v 12 Khoernar-aq, ghaqkhaer deuq, Saqloq laer kur-eu gawqjawq-anr nae Yeqlursaqlaeq-anr ghof-ir-euq mae. Gawqjawq khoerjawq-aq, Yeqlursaqlaeq-euq dawqpae jav-awr, landaw jawrnan ngae nan cankhmq-eu navni kaq-eu taef mae.
\v 13 Aqyawfmaf meuq-anr ghofkeuv-ir-awr, aqyawfmaf yaf-eu laftav tiv-euq kuvlawv-anr ledav-euq-aq heudeuq mae: Beqtuvluv, Yorhaq, Yaqkov, Aqdaeqlaeq, Pirlirpuv, Tormav, Baqtawrlaqmaer, Maqtaeq, Aqlaqpaer-euq zaqyo Yaqkov, Sirmoq Zeqlur hawr-eu Yaqkov-euq zaqyo Yurdav.
\v 14 Aqyawfmaf dawqtawvluf nuima tiqgar gm-awr, guiqlanq yawkhav-aer shar-awr, maq naqlerni tanqshar luf-eu mae. Zaqmiq aqbur heumyav ghaq, Yeqsur-euq aqma Maqliv hawr-eu Yeqsur-euq maernmr deuq khawf, aqyawfmaf naeq-aer jawrluf-eu mae.
\s1 Yurdav-euq Danzar Tserpar-euq
\p
\v 15 (Khoerngae yamq-anr, tsawrhaq 120 ghaq aerghaqni uiqler taq-awr jawr-eu gar), Beqtuvluv, zaqlanr deuq-euq ghanrcae nae turlar-awr heulof-aer aer-eu mae:
\v 16 “Aqyuif aqnyir deuq-or! Yawshawr Saflar, Daqbir-euq khaqmae-anr ghoe-awr aerkeuv taq-euq, Yaerbof-euq lafkhoer boftaq-euq dawq heudawq ya byanlar-eu mae. Khoer-aq, Yeqsur-anr nyaef-euq tsawrhaq deuq-anr sheuqmaeq naeq-eu tsawrhaq pyeuflar-euq Yurdav-euq garkawv mae.
\v 17 Aqyawf khawf nga’maf naeq-aer bi sawxgawf-euq, guiqlanq-euq gar heu-anr taf-eu tiq ghaq mae.”
\p
\v 18 “(Yurdav, aqyawf nae yawlaeq jeq mr-awr za-euq arpoeq khoer yur-awr, mirtsaq tiq tsanr zeur-euq mae. Yurdav uqduq tanqpov-aer ga-ir-awr, uqmav gapav-awr nae bawur bawma dawqtawvluf yoerdov lef-euq mae.
\v 19 Garkawv heu-aq, Yeqlursaqlaeq-anr jawr-eu tsawrhaq dawqtawvluf siqnya-eu mae. Khoermirnae, mirtsaq khoertsanr-anr aqyawf maf-euq dawq-anr nae, Aqgeqdaqmaq laer kur-euq mae. Dawqtsuif-aq, ‘Shiq-euq mirtsaq’ laer aermawf-eu mae).
\p
\v 20 “Aqjeq mirnae aernar-aq, Jaceuq-eu sanqbof-euq lafkhoer heulof-aer boftaq-euq mae,
\p \qt ‘Aqyawf-euq jawrduq-anr tsawrhaq tiqghaq-iq maqjawrni, mirtsoeq tsoeq-ir luf-ur. \qt*
\rq (Jc 69:25)\rq*
\p \qt Aqyawf-euq ardeuv artiv-anr, aqcawq nae bi yurluf-ur.’ \qt*
\rq (Jc 109:8)\rq*
\p
\v 21 “Khoermirnae, Sanqpaq Yeqsur, aqdui naeq-aer irir larlar-aer can-euq aryamq dawqtawv luf-euq lafkhoer, ardanqbae ngae nae nymq-mr keuvni, aqdui naeq-aer jawrluf-eu tsawrhaq deuq-euq lafkhoer-euq tiq ghaq,
\v 22 Yorhaq bartirsaq mrnaeq-eu aryamq-anr nae bae-awr, Yeqsur, aqdui jawr-eu gar nae bi sheuqdav lef-euq arnan aryamq-anr keuvni, aqdui naeq-aer keuq-eu tiq ghaq, Yeqsur ghofdaef lar-euq garkawv, aqduimaf naeq-aer sarkir kamq-eu tsawrhaq ya pyeuflar-eu mae.”
\p
\v 23 Khoermirnae, aqyawfmaf, tsawrhaq nyiq ghaq-anr sharnoeq-euq mae. Yawbae ghaq-aq, tsawrmyanr myanrmar Yurtuq laer myanr-awr, Baqsaqbav laer khawf kur-eu Yorsaev mae. Nyiq ghaq tiqghaq-aq, Maqtir laer kur-eu mae.
\v 24 Khoernar-aq, aqyawfmaf guiqlanq heulof-aer shar-euq mae, “Sanqpaq Miqyaer-or! Nawr-aq, tsawrhaq yawqghaq navluf-euq nuima-anr siqnya-eu mae. Nawr, heu nyiq ghaq-anr nae aqgeu ghaq-anr tserdov-euq le laer panmaeq naeqlaf-awq.
\v 25 Yurdav-aq, aqyawf-euq jawrduq jawrzar-anr irni, mrbanq mrlaeq-awr coq-ir-euq mirnae, heughaq-anr ghaqkhaer bigeuf-awr guiqlanq-euq gar heu-anr yabi mrtaf lar-eu mae.”
\v 26 Khoernar-aq, aqyawfmaf, aqyawf nyaf-euq gharduq shaevtsaqtsaq ngae, Maqtir-anr zaqler-euq mae. Khoermirnae, Maqtir-anr ghaqkhaer 11 ghaq naeq-aer sawxgawf-euq mae.
\c 2
\s1 Yawshawr Saflar Zafka Le-euq
\p
\v 1 Beqdeqgordeq yawbui bui-eu arnan keuvlar ngae, aqyawfmaf dawqtawvluf nuima tiqgar gm-awr, tiqgar taef-aer uiqler taq-awr jawrluf-eu mae.
\v 2 Khoerngae, japyuqni jaqlaer laerma baw-eu tersar lof-aer, mq-anr nae yawkhav-aer manrdov lef-awr, aqyawfmaf nuirluf-eu nymr nymrlan-aer tersar khoer byanluf-eu mae.
\v 3 Khoernar-aq, aqyawfmaf jawr-eu gar, miqdzaq dofluf-eu maeqlar larcaeq lof-aer dur-eu miqdzaq miqlmr dovle-awr, aqyawf ghaq aqyawf-euq khoertav birkhawq ghae-awr naqler taq-awr jav-eu gar ya’mawr-euq mae.
\v 4 Khoerngae, aqyawfmaf yawqghaq navluf-anr Yawshawr Saflar byanle-awr, Yawshawr Saflar nae bingaeq-euq lof-aer, danqbae-awr nuijeq-euq dawq-anr nae dawqbav bav-eu mae.
\p
\v 5 Khoerngae, Miqyaer-anr yawzeu baw-eu Yurdav tsawrhaq deuq, mq-euq uqmov jav-eu mirkhanq yawqkhanq navluf-anr nae Yeqlursaqlaeq-anr lartaq-euq mae.
\v 6 Tersar khoer manrdovlef ngae, tsawrhaq armaf mafma uiqlar-awr, aqyawfmaf ngaeqluf-eu dawq khoer, yawqha-euq jawrkhanq-anr ngaeq-eu dawqkawq lof-aer yawqha-anr gaqlar-eu mirnae, aqyawfmaf noeq maqdov-a.
\v 7 Aqyawfmaf noeq maqdov-aer zanq duidui ler-eu lafkhoer tiqghaq tirghaq heulof-aer aer-eu mae: “Hawsher-eq, dawq ngaeqluf-eu teudeuq dawqtawvluf Gaqliqlaer-euq tsawrhaq maqngeur-a lor?
\v 8 Tox-aer ngeur nar-aq, yawqha-euq jawrkhanq-anr ngaeq-eu dawqkawq aqdui-anr aqjox-aer gaqlar-eu nya?
\v 9 Aqdui maf-aq, Baqtir mirkhanq, Miqdir mirkhanq, Erlamq mirkhanq hawr-eu Meqsoqpoqtaqmir mirkhanq-anr jawr-eu tsawrhaq, Yurdav mirkhanq, Gaqbaqdawrciv mirkhanq, Boqtuv mirkhanq, Aqsir mircoer,
\v 10 Puqgir mirkhanq, Paqburlir mirkhanq, Irjirtuv hawr-eu Kurleqniq mirkhanq-euq dawqpae jav-eu Lirbyaq mirkhanq-anr jawr-eu tsawrhaq deuq ma. Lormav meuq-anr nae lartaq-euq Yurdav tsawrhaq, Yurdav-euq zanr tawqlar-euq aqcawq tsawrjeuq tsawrca,
\v 11 Gaqlaqdeq tsawrhaq hawr-eu Aqlar tsawrhaq khawf keuq-eu mae. Miqyaer nae muiq duidui-eu gardeuq mr-euq garkawv, aqyawfmaf ngaeq-eu gar aqdui yawqha-euq dawq-anr nae yagaq-euq ma.”
\v 12 Aqyawfmaf dawqtawvluf zanqler jir-awr, noeq maqdovni pyeuf-ir jir-awr, tiqghaq tirghaq aer-eu, “Heu, aqjeq laer aermawf-eu nga?”
\p
\v 13 Tiqpavnav deuq aqjaf jafjaf-aer aer-eu, “Aqyawfmaf aqgaf dzaruir yawshuif dawryaef-euq jeq nga.”
\s1 Beqtuvluv Dawqmaeq Maeq-euq
\p
\v 14 Khoerngae, Beqtuvluv, ghaqkhaer 11 ghaq naeq-aer yawf-awr, tersar yawkhav khav-aer aqyawf maf-anr heulof-aer aernaeq-euq mae: “Yurdav tsawrhaq hawr-eu Yeqlursaqlaeq-anr kharjawr-eu tsawrhaq deuq-or! Garkawv heudeuq nawmaf siqnya paq-aer ghae-eu mae. Ngaq-euq dawq-anr yawmuiq-aer narhaq sher-eq.
\v 15 Tsawrhaq heudeuq-aq, nawmaf noeq-eu lof-aer aqgaf dzaruir dawryaef-euq maqngeur-a. Aqjeq mirnae aernar-aq, nymq-mr uqshawq paw naqliq ghoeq laf keuvlar-euq taef-a siq.
\v 16 Aerkhawf, garkawv heu-aq, Miqyaer gharduq ngaeqdan-eu Yorirlav nae aertaq-euq lof-aer pyeuflar-euq mae:
\p
\v 17 \qt ‘Miqyaer heulof-aer aer-eu mae, \qt*
\p \qt “Arsaq saq-eu arnan aryamq keuvle ngae, \qt*
\p \qt Shiqshaq khar piluf-eu tsawrhaq-euq khoertav, \qt*
\p \qt Ngaq-euq Saflar shaevdavnaeq ma. \qt*
\p \qt Nawmaf-euq zaqmiq zaqyo deuq, Miqyaer gharduq ngaeqdan taef-a. \qt*
\p \qt Nawmaf-euq zaqguq deuq, mawrle-eu jeq-anr ya’mawr-awr, \qt*
\p \qt Nawmaf-euq tsawrmawq tsawrkhavdeuq, yufmav ghawqmya jeq mavmawr taef-a. \qt*
\p
\v 18 \qt Khoerngae yamq-anr, ngaq-euq ghaqzaq ghaqkhaer pyeuf-eu zaqmiq zaqyo deuq-euq khoertav, \qt*
\p \qt Ngaq-euq Saflar shaevdav naeq-awr, \qt*
\p \qt Aqyawfmaf khawf ngaq-euq gharduq ngaeqdan taef-a. \qt*
\p
\v 19 \qt Mq-euq khoertav zanqler paq-aer ghae-eu jeq ngar bimawr-awr, \qt*
\p \qt Mirtsaq-euq khoertav-aq, bisiq bimawr-eu jeq: \qt*
\p \qt Shiq dov-awr miqdzaq dof-eu uqtaf, miqkhoeq uvghoeq taq-euq heudeuq-anr bimawr ma. \qt*
\p
\v 20 \qt Zawr huiq-awr zawr muiq-eu Sanqpaq Miqyaer-euq arnan maq keuvle-euq minav-aer, \qt*
\p \qt Nanrma zanrtsuini pyeuf-ir-awr, \qt*
\p \qt Bala khawf shiq lof-aer pyeuf-ir taef-a. \qt*
\p
\v 21 \qt Khoerngae, Sanqpaq Miqyaer-euq tsawrmyanr-anr kharkur-eu tsawrhaq yabuq-ir taef-a.” ’ \qt*
\rq (Yil 2:28-32)\rq*
\p
\v 22 “Irsaqleqlav tsawrhaq deuq-or! Ngar aer-eu gar narhaq sher-eq. Miqyaer, Naqzaqlaer tsawrhaq Yeqsur-anr ghoe-awr, nawmaf-euq ghanrcae khavjeq-aer ghae-eu jeq, zanqler paq-aer ghae-eu jeq hawr-eu bisiq bimawr-eu jeq bimr-awr, Miqyaer nae nawmaf-euq gharduq sarkir bipyeuf-euq ghaq mae laer nawmaf yawqghaq navluf siqnya-eu lof-aer mae.
\v 23 Yawbae ngae nae, Miqyaer siqnya-awr noeqtsaev taq-euq lof-aer, Yeqsur, aqcawq-euq aqlaf-euq lafkhoer ya’anr-ir-euq mae. Nawmaf, zanrdawq-anr leur-eu deuq-euq aqlaf-anr ghoe-awr, aqyawf-anr lafyaq-euq khoertav taftaeq-awr saef-euq mae.
\v 24 Aerkhawf, Miqyaer, aqyawf-anr shir-eu jeq-euq shaqzanq-anr nae puirpyaeq naeq-awr, bi ghofdaef lar-euq mae. Aqjeq mirnae aernar-aq, shir-eu jeq aqyawf-anr maq paftawftaq nya-a.
\v 25 Daqbir, aqyawf-euq garkawv heulof-aer aertaq-euq mae:
\p \qt ‘Ngar, aqmyanluf, Sanqpaq Miqyaer-anr ngaq-euq maeqshi jawrluf-eu gar ngar mawr-euq ma. \qt*
\p \qt Ngar maqya nyaelarni, aqyawf, ngaq-euq armar paw jawrluf-eu mae. \qt*
\p
\v 26 \qt Khoermirnae, ngaq-euq nuima nuikhanr shir-awr, ngaq-euq maeqlar laqkhaq caer-eu dawq ngaeq-eu ma. \qt*
\p \qt Khoeruqtaf, ngaq-euq shiqshaq khawf noeqtmq-eu lafkhoer daefluf-eu ma. \qt*
\p
\v 27 \qt Aqjeq mirnae aernar-aq, nawr, ngaq-euq saflar, shir-eu mirkhanq-anr maq byaerdzae yaf-aer, \qt*
\p \qt Nawq-euq Yawshawr ghaq-anr buf-ir shov-ir gar maqbi keuv-a. \qt*
\p
\v 28 \qt Nawr, ngaq-anr daef-eu garma toeqmaeq naeqlaf-euq mae. \qt*
\p \qt Nawq-euq maeqshi ngar laqkhaq caer-eu jeq byanlarni, nawr, ngaq-anr janrnaelaf taef-a.’ \qt*
\rq (Jc 16:8-10)\rq*
\p
\v 29 “Aqyuif aqnyir deuq-or! Aqpoeq Daqbir-euq garkawv, ngar, nawmaf-anr dawrcoeni ya’aer nar-aq, aqyawf shir-awr aqyawf-anr bafpanq-euq mae. Khoeruqtaf, aqyawf-euq lmqbymr iqnan keuvni aqduimaf jawr-eu gar javluf-eu mae.
\v 30 Daqbir-aq, Miqyaer gharduq ngaeqdan-eu tiq ghaq pyeuf-eu mirnae, aqyawf-euq mawrdo hawr-eu shiqshaq-anr taf-eu arsiq-euq garkawv, Miqyaer sarjax dzaq-awr kamqtaq-euq lof-aer, aqyawf-euq nuirmanq-anr bi nuirlarni, Miqyaer, Kali-anr bi dovlar-eu garkawv siqnya-eu mae.
\rq (Jc 132:11)\rq*
\p
\v 31 Aqyawf, maeqhu paw pyeuflar-eu garkawv, hawmawr taq-euq mirnae, Kali ghofdaef lar-eu garkawv aer-eu,
\p \qt ‘Shir-eu mirkhanq-euq lafkhoer aqyawf-euq saflar-anr maq byaerdzae yaf-a. \qt*
\p \qt Aqyawf-euq mawrdo khawf maqya buf-ir-a.’ \qt*
\rq (Jc 16:10)\rq*
\p
\v 32 Yeqsur heughaq-anr Miqyaer nae bi ghofdaef lar-euq mae. Nga’maf dawqtawvluf garkawv heu-euq gharduq sarkir kamq-eu tsawrhaq ma.
\v 33 Miqyaer-euq armar paw aqyawf-anr taqhuiq taqmanr-awr, Yawshawr Saflar bif ma laer Miqyaer nae sarjax dzaqtaq-euq lof-aer, aqyawf za-euq mae. Nymq-mr nawmaf yagaq ya’mawr luf-eu lof-aer, aqyawf shaevdav naeqlef-euq mae.
\p
\v 34 “Daqbir mq-euq khoertav maq davler haw-aq. Aerkhawf, aqyawf, yawqha yawqha heulof-aer aer-eu mae,
\p \qt ‘Sanqpaq Miqyaer, ngaq-euq Sanqpaq-anr aernaeq-eu, \qt*
\p
\v 35 \qt “Ngar, nawq-anr muir-eu deuq, nawq-euq aqkuir cawqtaqduq maqbi pyeuflar-euq khoerkeuvni, ngaq-euq armar paw nuir-awq.” ’ \qt*
\rq (Jc 110:1)\rq*
\p
\v 36 “Khoermirnae, Irsaqleqlav-euq nymrkhanq yawqkhanq navluf garkawv heu-anr yawmuiq-aer siqduq-awq. Nawmaf nae tafsaef-euq Yeqsur khoerghaq-anr Miqyaer nae Sanqpaq Miqyaer hawr-eu Kali bi pyeuflar ghaq-euq mae.”
\s1 Kalizaq Armur Huiqlar-euq
\p
\v 37 Aqyawfmaf, dawq khoerdeuq-anr yagaq ngae, nuima-anr zawler-awr, Beqtuvluv hawr-eu ghaqkhaer nuideuq-anr aernaeq-eu, “Aqyuif aqnyir deuq-or! Nga’maf aqjox-aer yajanr-eu la?”
\p
\v 38 Khoerngae, Beqtuvluv, aqyawf maf-anr heulof-aer aernaeq-euq mae: “Miqyaer, nawmaf-euq iqbax pyaeqnaeqni noeqpov noeqpar-awr, Yeqsur Kali-euq tsawrmyanr-euq uqmov bartirsaq hageuf-awq. Khoerlof-aer janr nar-aq, Yawshawr Saflar-euq lafsawq za taef-a.
\v 39 Aqjeq mirnae aernar-aq, sarjax khoer-aq, aqdui-euq Sanqpaq Miqyaer nae khar kurtaq-euq nawmaf-anr khawf, nawmaf-euq zaqdeuq-anr khawf, garmanr kaq-eu gar jawr-eu tsawrhaq dawqtawv luf-anr khawf dzaqtaq-euq mae.”
\p
\v 40 Khoeruqtaf, Beqtuvluv dawq ghawqmya’ni ngaeq-awr, aqyawf sarkir kamq-awr aqyawf maf-anr ghaq bifnaeq-eu, “Nawmaf, nanrpov-aer ghae-eu heuzir-anr yabuq-ir ni laejae-awq.”
\v 41 Aqyawf nae maeq-euq dawq-anr laqkhaq caertavni hageuf-euq tsawrhaq deuq bartirsaq hageuf-euq mae. Khoerngae nan, zaqlanr 3,000 ghaq aerghaqni lanqlar-euq mae.
\v 42 Aqyawfmaf aqmyanluf ghaqkhaer deuq-euq dawqmaeq dawqtsov narhaq-awr, tiqghaq tirghaq cawqcawq taf-eu lafkhoer, kaqmur ngawqpyaeq-awr guiqlanq shartaf-eu mae.
\v 43 Khoernar-aq, guv-eu jeq yawqghaq navluf-euq khoertav keuvle-euq mae. Khoerngae, ghaqkhaer deuq zanqler paq-aer ghae-eu jeq hawr-eu bisiq bimawr-eu jeq ghawqmya jeq mrdov laf-euq mae.
\v 44 Jan-eu tsawrhaq dawqtawvluf tiqgar taef-aer jawr-awr, myawq dawqtawvluf tiqkawv lof-aer zmq-euq mae.
\v 45 Aqyawfmaf, mirtsaq hawr-eu myawqganq anq-awr, kharmawf-eu ghaq-anr mawf-eu lof-aer daeqbir naeq-euq mae.
\p
\v 46 Aqyawfmaf nan-anr nae nuima gm-awr, uqduq tanqnymr nymrma-anr davler-eu uqtaf, kaqmur ngawqpyaeq-awr, laqkhaq tiqcaer nuima jerloni, tiqnymr sair tiqnymr dzaqtaf dawrtaf-eu mae.
\v 47 Aqyawfmaf, Miqyaer-anr jaceuq-eu mae. Tsawrhaq dawqtawvluf, aqyawf maf-anr nuikhanr shir-eu mae. Nan-anr nae kakhof-eu jeq za-awr jan-eu tsawrhaq deuq bi lanqlarni, Sanqpaq Miqyaer mrluf-eu mae.
\c 3
\s1 Aqkuir Yawcawv Tiq Ghaq
\p
\v 1 Tiqnan, uqciftaw naqliq smr laf-anr guiqlanq shar-eu aryamq keuvlar ngae, Beqtuvluv hawr-eu Yorhaq, uqduq tanqnymr nymrma-anr davler luf-eu mae.
\v 2 Khoerngae, Hawmuiq-eu larghov laer kur-eu ghovkhaeq-anr, uqduq tanqnymr nymrma-euq lafkhoer urler-eu deuq-anr pyur bishar-eu laer, daefle ngae nae aqkuir yawcawv tiq ghaq-anr aqcawq yawqnan navluf baftaq lar-eu lof-aer, bi baftaq lar-awr jawr-eu mae.
\v 3 Aqyawf, Beqtuvluv hawr-eu Yorhaq, uqduq tanqnymr nymrma-anr urler-eu laer ghae ngae, ya’mawr-awr aqyawf nyaf-anr pyur shar-eu mae.
\v 4 Aqyawf, Yorhaq-anr hawtsovtaq ngae Beqtuvluv aer-eu, “Nawr, nga’nyaf-anr hawsher-eq.”
\v 5 Aqyawf, aqyawfnyaf tiqjeqnav bifnaeq laf-eu paq laer noeqtmq-eu mirnae, aqyawf, aqyawf nyaf-anr hawtsov taq-euq mae.
\p
\v 6 Khoerngae, Beqtuvluv aer-eu, “Ngar, pyur hawr-eu shuir maqanr. Aerkhawf, ngar anr-eu jeq nawq-anr bif ma. Naqzaqlaer tsawrhaq Yeqsur Kali-euq tsawrmyanr-euq uqmov turlar-awr can-awq.”
\v 7 Khoernar-aq, Beqtuvluv, khoerghaq-euq armar laf-anr nyaeftaeq-awr, aqyawf-anr gheutur naeq-euq mae. Khoerngae, aqyawf-euq aqkuir hawr-eu kuirmyavpur tiqpov taef-aer ghaq anrlar-euq mae.
\v 8 Khoermirnae, aqyawf tsawqdir laf-awr gawqyawf yawf-eu uqtaf, garma khawf can-eu mae. Khoernar-aq, aqyawf canlaw can, tsawqlaw tsawqtsawq-aer Miqyaer-anr jaceuq-eu lafkhoer, aqyawfnyaf naeq-aer uqduq tanqnymr nymrma-euq lafkhoer urler-euq mae.
\v 9 Aqyawf, Miqyaer-anr jaceuq jaqceuq-aer canluf-eu gar, tsawrhaq dawqtawvluf ya’mawr-euq mae.
\v 10 Aqyawfmaf, aqyawf-aq, Hawmuiq-eu larghov ghovkhaeq-anr nuir-awr pyur shar-eu khoerghaq nga laer hawsiq-awr, aqyawf-euq khoertav pyeuflar-euq jeq-euq baqda’nae, aqyawfmaf noeq maqdovni zanq duidui ler-euq mae.
\s1 Beqtuvluv Dawqmaeq Maeq-euq
\p
\v 11 Aqkuir yawcawv taqler-euq khoerghaq, Beqtuvluv hawr-eu Yorhaq-anr nyaeftaeq-awr jawrluf-eu gar tsawrhaq dawqtawvluf zanq duidui ler-awr, aqyawfmaf jawr-eu Sorlaqmoq-euq guirgaceuq laer kur-eu tsanr-anr caevghae lef-euq mae.
\v 12 Beqtuvluv khoer-anr ya’mawr ngae, tsawrhaq khoerdeuq-anr heulof-aer aernaeq-euq mae: “Irsaqleqlav tsawrhaq deuq-or! Nawmaf aqjeq mirnae garkawv heu-anr zanqler-eu nya? Nga’maf-anr aqjeq mirnae hawtsov taq-euq le? Nga’nyaf-euq baoq hawr-eu nga’nyaf, Miqyaer-anr yawzeu baw-eu baqda’nae heughaq-anr garma bi cannya lar-euq nga laer nawmaf noeq-eu le lor?
\v 13 Nawmaf, Yeqsur, Pirlav-anr a’naeq-awr, Pirlav, aqyawf-anr pyaeqnaeq ma laer noeqtsaev-euq khawf, Pirlav-euq maeqshi nawmaf, aqyawf-anr byaerdzae-euq mae. Aerkhawf,
\p \qt ‘Aqbyaqhaq, Irtsav hawr-eu Yaqkov-euq Miqyaer pyeuf-eu aqdui-euq aqpoeq deuq-euq Miqyaer-aq,’ \qt*
\rq (Di 3:6,15)\rq*
\nb aqyawf-euq ghaqzaq ghaqkhaer Yeqsur-anr yawshaef khanqsaer bifnaeq-euq mae.
\v 14 Nawmaf, Tsaq-awr dawr-eu Yawshawr ghaq-anr byaerdzae-awr, aqcawq-anr saef-eu tsawrhaq pyaeqnaeqlaf laer shar-euq mae.
\v 15 Nawmaf, daefzir-euq Sanqpaq pyeuf-eu ghaq-anr saef-euq mae. Aerkhawf, Miqyaer, aqyawf-anr shir-euq gar nae bi ghofdaef lar-euq mae. Nga’nyaf-aq, garkawv heu-euq sarkir pyeuf-eu ma.
\v 16 Nawmaf mawr-awr siqnya-eu tsawrhaq heughaq, ghaq anrlar-euq-aq, aqyawf, Yeqsur-euq tsawrmyanr-anr jan-eu mirnae, Yeqsur-euq tsawrmyanr baqda’nae, aqyawf-anr ghaq anrlar-euq mae. Aqyawf-anr nae dovle-euq Yeqsur-anr jan-eu jeq-euq baqda’nae, aqyawf, nawmaf dawqtawv luf-euq maeqshi tiqbyan tiqlof muiqlar jir-euq mae.
\p
\v 17 “Aerkhawf, aqyuif aqnyir deuq-or! Nawmaf-euq uvlanr-eu deuq hawr-eu nawmaf khawf, maq siqnya-eu mirnae, khoerlof-aer mr-euq ngar-a laer ngar siqnya ma.
\v 18 Aerkhawf, Kali-aq, shaqzanq yadaq mae laer aqyawf-euq gharduq ngaeqdan-eu tsawrhaq dawqtawv luf-euq khaqmae-anr ghoe-awr, Miqyaer nae dzeurlaf ngae nae aertaq-euq lof-aer byanlar-euq mae.
\v 19 Khoermirnae, noeqpov noeqpar-awr daefpov daefpar-awq. Khoerlof-aer janr nar-aq, Miqyaer, nawmaf-euq iqbax sivdzae naeqlaf-awr, Sanqpaq Miqyaer-euq maeqshi lavshuif-eu aryamq keuvle taef-a.
\v 20 Aqcawq, aqyawf-euq garkawv maeq-eu gar nawmaf ya gaqhaw-euq Yeqsur Kali-anr khawf, aqyawf bi’oe taef-a.
\v 21 Miqyaer-aq, mqmir bae ngae nae, shawr-eu aqyawf-euq gharduq ngaeqdan-eu deuq-euq khaqmae-anr ghoe-awr aertaq-euq lof-aer, yawqjeq navluf lavmuiqkhof jir ngae keuvni, mqtav mirkhanq, aqyawf-anr yabi jawrtawq taef-a.
\v 22 Morseq, aqpoeq deuq-anr aqdir heulof-aer aernaeq-euq mae,
\p \qt ‘Nawmaf-euq Miqyaer pyeuf-eu Sanqpaq Miqyaer, ngaq-anr bi dovlar-euq lof-aer, nawmaf-euq gharduq nawmaf-euq aqyuif aqnyir-euq lafkhoer nae, Miqyaer gharduq ngaeqdan-eu tiq ghaq bi dovlar taef-a. Aqyawf nae nawmaf-anr khar aernaeq laf-euq dawq nawmaf ya narhaq taef-a. \qt*
\rq (Dm 18:15-16)\rq*
\p
\v 23 \qt Miqyaer gharduq ngaeqdan-eu khoerghaq-euq dawq maq narhaq geuf-eu aqsur ghaq maqkaq, \qt*
\rq (Dm 18:19)\rq*
\p \qt Miqyaer-euq tsawrhaq deuq-euq lafkhoer nae yabi lavcawvbyov taef-a.’ \qt*
\rq (Lb 23:29)\rq*
\p
\v 24 “Saqmeuqlav-anr nae aqyawf-euq maeqnan dovlar-euq Miqyaer gharduq ngaeqdan-eu yawqghaq navluf nae khar ngaeqtaq-euq deuq, aryamq heu-euq garkawv aertaq-euq mae.
\v 25 Nawmaf-aq, Miqyaer gharduq ngaeqdan-eu deuq-euq zaqdeuq pyeuf-awr, Miqyaer nae aqdui-euq aqpoeq deuq-anr aernaeq-euq dawqma sarjax-euq zaqdeuq khawf pyeuf-eu mae. Miqyaer, Aqbyaqhaq-anr aernaeq-euq,
\p \qt ‘Mirtsaq-euq khoertav-euq tsawrjeuq tsawrca dawqtawvluf, nawq-euq aryoeq-euq baqda’nae guiqlanq za taef-a.’ \qt*
\rq (Adb 22:18; 26:4)\rq*
\p
\v 26 Nawmaf yawqghaq navluf, yawqha-euq yawlaeq jeq-anr byaerdzae-awr, aqyawf, nawmaf-anr guiqlanq bibif-eu gharduq, Miqyaer, aqyawf-euq ghaqzaq ghaqkhaer, Yeqsur-anr bi ghofdaef lar-awr, nawmaf jawr-eu gar jeqhu bi’oe-euq mae.”
\c 4
\s1 Beqtuvluv Hawr-eu Yorhaq Binyaef-euq
\p
\v 1 Aqyawfnyaf, tsawrhaq khoerdeuq-anr ngaeqnaeqluf ngae, pirma deuq, uqduq tanqnymr nymrma-anr lofpir-eu aqyuif ghaq hawr-eu Saqduqgaer deuq, aqyawfmaf jawr-eu gar oekeuv-euq mae.
\v 2 Aqyawfnyaf, tsawrhaq khoerdeuq-anr maeqnaeq tsovnaeq luf-awr, Yeqsur-euq garkawv-anr ghoe-awr, shir-euq tsawrhaq ghofdaef lar-eu garkawv maeqnaeq luf-eu mirnae, nuima paer duidui-eu mae.
\v 3 Khoermirnae, aqyawf nyaf-anr nyaef-awr, khoerngae nan uqcif cifle-euq mirnae, nishawq ngae nan keuvni kuv-anr nyaefur taq-awr bijawr-euq mae.
\v 4 Aerkhawf, dawq khoer-anr yagaq-euq tsawrhaq ghawqmya’ni janlar-euq mae. Zaqyo aqli deuq taef-aer 5,000 ghaq aerghaqni byan-eu mae.
\s1 Khavma Armur-euq Maeqshi
\p
\v 5 Khoernar-aq, heulof-aer pyeuflar-euq mae. Nishawq ngae nan, uvlanr-eu deuq, aqyuif aqtsu deuq hawr-eu, zanr maeq-eu deuq uiqlar-awr,
\v 6 Aqna pirma yawhuiq ghaq hawr-eu Gaqyaqpar, Yorhaq, Aqleqsaqdur hawr-eu pirma yawhuiq ghaq-euq aqyuif aqnyir dawqtawvluf khawf, Yeqlursaqlaeq-anr tiqkawv lof-aer uiqlar taq-euq mae.
\v 7 Ghaqkhaer khoer nyiq ghaq-anr ghanrcae bijawr-awr, aqyawfmaf narhaq-eu, “Nawnyaf aqgeu jeq-euq baoq zmq-awr, aqsur ghaq-euq tsawrmyanr-anr ghoe-awr teulof-aer mrluf-eu le?”
\p
\v 8 Khoerngae, Beqtuvluv, Yawshawr Saflar byan-eu lafkhoer, aqyawf maf-anr heulof-aer aernaeq-euq mae: “Mirkhanqzaq-anr uvlanr-eu deuq hawr-eu Irsaqleqlav-euq aqyuif aqtsu deuq-or,
\v 9 ghaq maqanr-eu heughaq-anr yawmuiq jeq mrnaeq-awr, aqyawf aqjeq-euq baqda’nae taqler-euq garkawv, iqnan nga’nyaf-anr dar-eu ngeur nar-aq,
\v 10 nawmaf dawqtawvluf hawr-eu Irsaqleqlav tsawrhaq dawqtawvluf heu-anr siqnya-awq. Nawmaf-euq maeqshi yawfluf-eu heughaq taqler-euq-aq, nawmaf nae tafsaef-awr, Miqyaer nae aqyawf-anr shir-euq gar nae bi ghofdaef lar-euq Naqzaqlaer tsawrhaq Yeqsur Kali-euq tsawrmyanr baqda’nae mae.
\v 11 Yeqsur heughaq-aq,
\p \qt ‘Nawmaf, nymr tsov-eu deuq nae bafdzae taq-euq khaqlo khoersiq, \qt*
\p \qt Lafcoer-euq lozif pyeuflar-euq mae.’ \qt*
\rq (Jc 118:22)\rq*
\p
\v 12 Aqyawf-euq lafkhoer maqngeur nar-aq, nuighaq tiqghaq-iq kakhof-eu jeq maqanr-a. Aqjeq mirnae aernar-aq, mq-euq uqmov, aqdui-anr bibuq-ir nya-eu tsawrmyanr yawqmyanryawq maqbif taq-aq.”
\s1 Yeqsur-euq Tsawrmyanr Taqmaeq
\p
\v 13 Aqyawfmaf, Beqtuvluv hawr-eu Yorhaq nuima khaqduqni ghae-eu gar ya’mawr-awr, sanqbof maq dzawhaw-aer, mrdzaw maqdzaw-euq tsawrhaq mae laer parya siq ngae zanqler-eu mae. Khoerngae, aqyawf nyaf-aq, Yeqsur naeq-aer jawr-euq mirnae ngar-a laer, aqyawf maf-anr noeqdov ler-euq mae.
\v 14 Khoeruqtaf, aqkuir taqler-euq khoerghaq, aqyawfnyaf naeq-aer yawfluf-eu gar parya mawr-euq mirnae, aqyawfmaf tiqjeq-iq maq aerler nya-a.
\v 15 Khoernar-aq, aqyawfmaf, aqyawf nyaf-anr dawq bif-awr, khavma armur-anr\f + \fr 4:15 \fk Khavma armur \ft Armur heumur-euq lafkhoer tsawrhaq heudeuq keuq-eu mae: pirma aqyuif deuq, aqyuif aqtsu deuq hawr-eu zanr maeq-eu deuq.\f* nae lafnyir paw bidov-ir-awr, aqyawf maf-euq yawkaq bawqdzaq bawqdzaq-aer heulof-aer aer-eu mae:
\v 16 “Aqduimaf, tsawrhaq heu nyiq ghaq-anr aqjox-aer janrnaeq paq nga? Aqjeq mirnae aernar-aq, aqyawfnyaf byacaevni mawrlar-eu khavjeq-aer ghae-eu jeq janr-euq mae laer Yeqlursaqlaeq-anr jawr-eu tsawrhaq dawqtawvluf siqnya-eu mae. Aqduimaf khawf maqngeur-a laer maqaer nya-eu beu.
\v 17 Aerkhawf, garkawv heu, mirkhanqzaq-euq ghanrcae heunav maqtser maqpar bikhawq-ir ni, nymq-mr nae nar-aq, tsawrmyanr teumyanr-anr ghoeghoe-aer tiqghaq-anr-iq taqpar maeq laer aqduimaf, aqyawf nyaf-anr guvtsiq yawkhav-aer ya nyaefnaeq-eu ngar-a.”
\p
\v 18 Khoernar-aq, aqyawfmaf, aqyawf nyaf-anr kur-awr, Yeqsur-euq tsawrmyanr-anr ghoe-awr maeq khawf taqpar maeq, ja khawf taqpar ja laer dawq bif-euq mae.
\v 19 Aerkhawf, Beqtuvluv hawr-eu Yorhaq, aqyawf maf-anr heulof-aer aerkhof naeq-euq mae, “Miqyaer-anr narhaq geuf-eu navmaqtser nawmaf-anr narhaq geuf-eu, Miqyaer-euq maeqshi tsaq paq-aer ghae mir-a laq laer nawmaf dar-awq.
\v 20 Nga’nyaf-aq, nga’nyaf nae yagaq-awr ya’mawr-euq garkawv deuq maqja-aer maq jawrnya nya.”
\v 21 Khoerngae, aqyawfmaf, tsawrhaq baqmaf-anr guv-eu lafkhoer, aqyawf nyaf-anr aqjox-aer khaeqnaeq-eu paq nga laer noeq maqdov-eu mirnae, aqyawf nyaf-anr guvtsiq yawkhav-aer parnyaef-awr pyaeqnaeq-euq mae. Aqjeq mirnae aernar-aq, khoergar pyeuflar-euq garkawv-euq baqda’nae, tsawrhaq dawqtawvluf Miqyaer-anr ciqhuiq ciqmanr luf-eu mae.
\v 22 Aqjeq mirnae aernar-aq, khavjeq-aer ghae-eu jeq mr-euq lafkhoer taqler-euq tsawrhaq khoerghaq-aq, arkhof 40 khof dzaeq-ir-euq mae.
\s1 Nuima Khaqduqni Taqnya’ni Guiqlanq Shar-euq
\p
\v 23 Aqyawfnyaf bipyaeq-euq nar-aq, cawqdeuq jawr-eu gar ir-awr, pirma aqyuif deuq hawr-eu aqyuif aqtsu deuq nae aqyawf nyaf-anr khar aernaeq-euq dawqtawvluf, aqyawf maf-anr dzawrnaeq-euq mae.
\v 24 Aqyawfmaf yagaq ngae, nuima tiqsiq taef-aer taq-awr, tersar yawkhav-aer Miqyaer-anr heulof-aer aernaeq-euq mae, “Sanqpaq Miqyaer-or! Nawr-aq, mq hawr-eu mir, iqmalavshav hawr-eu heudeuq-euq lafkhoer kharjawr kharjav-eu yawqjeq navluf-anr bae-euq Yawsanr ghaq mae.
\v 25 Nawr, nawq-euq ghaqzaq ghaqkhaer Daqbir-euq khaqmae-anr ghoe-awr heulof-aer bi’aer-euq mae:
\p \qt ‘Aqjeq mirnae aqcawq tsawrjeuq tsawrca deuq hawr-eu mirkhanqzaq nuima paersaef-eu la? \qt*
\p \qt Aqjeq ghae-eu tsawrhaqzaq gardanr maqtsoeq-eu jeq tovluf-eu nga? \qt*
\p
\v 26 \qt Mirtsaq-euq sanqpaq deuq turlar-awr, uvlanr-eu deuq khawf tiqkawv lof-aer uiqlar taq-awr, \qt*
\p \qt Sanqpaq Miqyaer hawr-eu aqyawf-euq Kali-anr muir-eu laer ghae-eu mae.’ \qt*
\rq (Jc 2:1-2)\rq*
\p
\v 27 “Nawq nae tsaqtsov taq-euq, shawr-eu nawq-euq ghaqzaq ghaqkhaer Yeqsur-anr aqdir muir-eu laer, Heqlor hawr-eu Boqtiv Pirlav, aqcawq tsawrjeuq tsawrca hawr-eu Irsaqleqlav tsawrhaq deuq khawf tiqkawv lof-aer uiqlar taq-euq mae.
\v 28 Aqyawf maf-aq, nawr nuima tsaq-eu lof-aer nawq-euq aqlaf nae mr ma laer noeqtaq-euq lof-aer pyeuflarni mr-eu gharduq mae.
\v 29 Sanqpaq Miqyaer-or! Nymq-mr aqyawfmaf, nga’maf-anr guvtsiq nyaeflar-eu gar haw-awr, nawq-euq ghaqzaq ghaqkhaer deuq nuima khaqduqni anranr-aer, nawq-euq dawq ngaeqnya’ni cawba naeqlaf-awq.
\v 30 Nawq-euq aqlaf cawqja lef-awr nargawr lavtaq naeq-eu uqtaf, nawq-euq shawr-eu ghaqzaq ghaqkhaer Yeqsur-euq tsawrmyanr-anr ghoe-awr, bisiq bimawr-eu jeq hawr-eu zanqler paq-aer ghae-eu jeq mr-awq.”
\p
\v 31 Aqyawfmaf guiqlanq sharghaq ngae, aqyawfmaf uiqler taq-euq khoertsanr nyaelar-euq mae. Khoernar-aq, aqyawfmaf yawqghaq navluf-anr Yawshawr Saflar byanle-awr, aqyawfmaf nuima khaqduqni Miqyaer-euq dawq ngaeq-eu mae.
\s1 Myawqganq Tiqkawv Lof-aer Zmq-euq
\p
\v 32 Kali-anr jan-eu tsawrhaq baqmaf myaq-eu khawf, nuima tiqsiq taef-aer taq-awr, nuinoeq tiqgar taef-aer tsaq-eu mae. Aqgeu ghaq maqkaq, yawqha jav-eu myawqdeuq, yawqha-euq le laer tiqghaq-iq maqaerni, kharjav-eu myawq dawqtawvluf tiqkawv lof-aer zmq-eu mae.
\v 33 Ghaqkhaer deuq huiq-eu baoq anr-eu lafkhoer, Sanqpaq Yeqsur ghofdaef lar-euq garkawv sarkir kamq-euq mae. Aqyawfmaf yawqghaq navluf-euq khoertav, Miqyaer-euq guiqlanq yawdzanr huiq duidui-eu mae.
\v 34 Aqyawf maf-euq lafkhoer nym-eu tsawrhaq tiqghaq-iq maqjawr-a. Aqjeq mirnae aernar-aq, yawqghaq navluf kharjav-eu jeq anq-awr, mirtsaq hawr-eu nymr khawf anq-awr, anqza-euq pyur khoer yurlaf-awr,
\v 35 ghaqkhaer deuq-euq aqkuir-anr yurtaq lar-eu mae. Khoernar-aq, yawqha mawf-eu gar tsaqni kharmawf-eu ghaq-anr birnaeq-eu mae.
\p
\v 36 Gurbaqlur irjawlanr-anr daefle-euq Leqbir arjeuq arca Yorsaev laer kur-eu tiq ghaq jawr-eu mae. Ghaqkhaer deuq, aqyawf-anr Baqnaqbar laer myanrpar naeq-euq mae (Baqnaqbar laer aer-eu-aq, “Ghaq bif-eu zaqyo” laer aermawf-eu mae).
\v 37 Aqyawf khawf mirtsaq jav-eu mae. Mirtsaq khoer anq-awr za-euq pyur khoer, ghaqkhaer deuq-euq aqkuir-anr yurtaq lar-euq mae.
\c 5
\s1 Aqnaqnir Hawr-eu Saqpirla
\p
\v 1 Khoerngae, Aqnaqnir laer kur-eu tiq ghaq jawr-awr, aqyawf-euq miqzaq-aq Saqpirla laer kur-eu mae. Aqnyaf dzerzaq khawf mirtsaq tiq tsanr anq-euq mae.
\v 2 Khoernar-aq, anqza-euq pyur-euq lafkhoer nae uicuiv yurdov yaf-awr, nuideuq-aq, ghaqkhaer deuq-euq aqkuir-anr yurtaq lar-euq mae. Pyur yurdov yaf-euq khoer aqyawf-euq miqzaq khawf siqnya-eu mae.
\v 3 Khoerngae, Beqtuvluv heulof-aer aernaeq-euq mae: “Aqnaqnir-or! Aqjeq mirnae nawq-euq nuima-anr naef Saqdaq bi urbyan lar-awr, Yawshawr Saflar-anr jaqmyawf myawf-awr, mirtsaq anqza-euq pyur uicuiv yurdov yaf-euq le?
\v 4 Mirtsaq maqanq-euq siq khoer-aq, nawq-euq mirtsaq maqngeur-a lor? Paranq-euq law-awr khawf, arpoeq khoer nawq-euq navni jav-eu maqngeur-a laq? Nawr aqjeq mirnae teulof-aer janr-eu laer, nawq-euq nuima-euq lafkhoer sharnoeq-euq le? Nawr, tsawrhaq-anr maqngeur-eu, Miqyaer-anr jaqmyawf myawf-euq mae.”
\p
\v 5 Aqnaqnir dawq khoerdawq-anr yagaq ngae, coqdzae ghae-awr saf tsaev-euq mae. Garkawv khoer yagaq-euq tsawrhaq dawqtawvluf guv duidui-ir-euq mae.
\v 6 Khoerngae, zaqguq tiqdeuq turlar-awr, mawrtawv tawv-awr nae bafdov ghae-awr bafpanq-ir-euq mae.
\p
\v 7 Khoernar-aq, naqliq smr laf aerghaq dzeur-ir ngae, aqyawf-euq miqzaq urlar-euq mae. Uqsoe pyeufdzeur yaf-euq garkawv-anr aqyawf maq siqnya-a.
\v 8 Beqtuvluv, aqyawf-anr narhaq-eu, “Ngaq-anr aernaeqlaf sher-eq. Nawnyaf nae mirtsaq anqza-euq pyur heumyav taef ma lor?” Khoerngae, aqyawf aerkhof-eu, “Ngeur ma. Teumyav taef ma.”
\v 9 Khoerngae, Beqtuvluv, aqyawf-anr aernaeq-eu, “Nawnyaf aqjox-aer tiqgar gm-awr, Sanqpaq Miqyaer-euq Saflar-anr tsermr haw-eu le? Taeq, nawq-euq khaqdzerzaq-anr bafpanq-ir-euq deuq ghovkhaeq-anr ghofkeuv lar-euq ngar-a. Aqyawfmaf, nawq-anr khawf bafdovghae taef-a.”
\v 10 Zaqmiq aqbur khoerghaq khawf tiqpov taef-aer Beqtuvluv-euq aqkuir-euq dawqpae coqdzae ghae-awr saf tsaev-euq mae. Zaqguq khoerdeuq urlar ngae, aqyawf saf tsaevdzeur-euq gar ya’mawr-awr, aqyawf-anr khawf bafdov ghae-awr, aqyawf-euq khaqdzerzaq-euq gardzer bafpanq-ir-euq mae.
\v 11 Khoermirnae, Kalizaq armur hawr-eu, garkawv khoer kharya gaq-euq tsawrhaq dawqtawvluf guv duidui-ir-euq mae.
\s1 Bisiq Bimawr-eu Jeq Hawr-eu Zanqler Paq-aer Ghae-eu Jeq
\p
\v 12 Sanqpaq Miqyaer, ghaqkhaer deuq-euq aqlaf-anr ghoe-awr, tsawrhaq ghawqmya ni-euq ghanrcae, bisiq bimawr-eu jeq hawr-eu zanqler paq-aer ghae-eu jeq ghawqmya’ni mr-euq mae. Aqyawfmaf dawqtawvluf nuima tiqsiq taef-aer taq-awr, Sorlaqmoq-euq guirgaceuq-anr uiqler-awr jawr-eu mae.
\v 13 Aqcawq tiqghaq-iq aqyawfmaf naeq-aer maq gawfler peuq-eu khawf, mirkhanqzaq, aqyawf maf-anr noeqpoeq-awr taqhuiq-eu mae.
\v 14 Sanqpaq Yeqsur-anr jan-eu tsawrhaq, zaqmiq aqbur khawf, zaqyo aqli khawf, ghawqmya’ni tiqjawr sair tiqjawr myaqlar luf-eu mae.
\v 15 Khoeruqtaf, Beqtuvluv cantsaev ngae, aqyawf-euq arbar narshmr taef-aer khawf, nar-awr gawr-eu tsawrhaq-anr bi barshmrni, aqyawf maf-anr garma-anr bafdov lef-awr, yufzar-anr maqngeur nar-aq, parsiq-anr bi yuftaq-euq mae.
\v 16 Yeqlursaqlaeq-euq jawqlaw jawrlawr jav-eu meuq-anr jawr-eu tsawrhaq armaf deuq, nar-awr gawr-eu tsawrhaq deuq hawr-eu, naef yawjawf nae bikhaeq bikhav-euq tsawrhaq deuq sheuqlaf-euq mae. Aqyawfmaf dawqtawvluf taqler jir-euq mae.
\s1 Ghaqkhaer Deuq Khaeq-awr Khav-eu Gar Yadaq-euq
\p
\v 17 Khoerngae, pirma yawhuiq ghaq hawr-eu aqyawf naeq-aer kharjawr-eu Saqduqgaer armur-anr gawf-eu tsawrhaq deuq myavnavnav duidui-eu mirnae tsawqtur lar-euq mae.
\v 18 Khoerngae, aqyawfmaf, ghaqkhaer deuq-anr nyaef-awr kuv-anr nyaefur taq-euq mae.
\v 19 Aerkhawf, uqcif paw Sanqpaq Miqyaer-euq mqtav ghaqkhaer tiq ghaq, kuv-euq larghov deuq panle-awr, aqyawf maf-anr sheuqdov ghae-awr aer-eu,
\v 20 “Nawmaf le-awr, uqduq tanqnymr nymrma-euq lafkhoer yawf-awr, aqyawf maf-anr daef-eu jeq bif-eu dawq dawqtawvluf ja’maeq naeqler-awq.”
\p
\v 21 Ghaqkhaer deuq dawq khoerdawq yagaq-euq mirnae uqshawq yawnaf-aer, uqduq tanqnymr nymrma-anr urler-awr maeqnaeq tsovnaeq-euq mae. Khoerngae, pirma yawhuiq ghaq hawr-eu aqyawf naeq-aer jawr-eu tsawrhaq deuq lar-awr, khavma armur hawr-eu Irsaqleqlav tsawrhaq-euq aqyuif aqtsu dawqtawvluf kuruiq jir-awr, kuv-anr nyaefur taq-euq ghaqkhaer deuq-anr bi sheuqdov laq-ir-euq mae.
\s1 Ghaqkhaer Deuq Shaqzanq Parya Daq-euq
\p
\v 22 Aerkhawf, lofpir-eu kuirlaf deuq irkeuv ngae, ghaqkhaer deuq kuv-anr ur-eu gar maqmawr-aq. Khoermirnae, aqyawfmaf ghoflar-awr, dawqdzawr dzawr-eu lafkhoer,
\v 23 aer-eu, “Kuv-euq larghov zifdanni tawftaeq taq-awr, lof-eu tsawrhaq deuq khawf lafnyir paw ghovkhaeq-euq maeqshi yawfluf-eu gar nga’maf ya’mawr-euq ma. Aerkhawf, larghov pan-awr haw ngae-aq, lafkhoer tiqghaq-iq jawr-eu maqmawr-aq.”
\v 24 Khoerngae, pirma yawhuiq ghaq, uqduq tanqnymr nymrma-anr haw-eu aqyuif ghaq hawr-eu, pirma aqyuif deuq, dzawrlar-euq dawq khoer-anr yagaq ngae, garkawv heu aqjox-aer pyeuflar-eu laer ghae-eu nga laer noeq maqdov-a.
\p
\v 25 Khoerngae, tsawrhaq tiq ghaq, aqyawfmaf jawr-eu gar urlar-awr aer-eu, “Haeqsher-eq! Nawmaf nae kuv-anr nyaefur taq-euq tsawrhaq khoerdeuq, uqduq tanqnymr nymrma-euq lafkhoer yawf-awr, khoergar jawr-eu tsawrhaq deuq-anr maeqnaeq luf-eu mae.”
\v 26 Khoermirnae, uqduq tanqnymr nymrma-anr haw-eu aqyuif ghaq, lofpir-eu kuirlaf sheuq-awr, ghaqkhaer deuq-anr maq lavnarni sheuqlaq-ir-euq mae. Aqjeq mirnae aernar-aq, tsawrhaq armaf deuq, aqyawf maf-anr khaqlo biqlar-eu gar guv-eu mae.
\p
\v 27 Ghaqkhaer deuq-anr sheuqkeuv laf-euq nar-aq, khavma armur-euq maeqshi biyawf-awr, pirma yawhuiq ghaq, aqyawf maf-anr narhaq-eu lafkhoer,
\v 28 aer-eu, “Tsawrmyanr heumyanr-anr ghoeghoe-aer aqcawq-anr taqpar maeqnaeq laer nga’maf, nawmaf-anr dawq yawkhav khav-aer bif-euq maqngeur-a lor? Aerkhawf, hawsher-eq, nawmaf-euq dawqmaeq dawqtsov deuq, Yeqlursaqlaeq meuq meuqlanni gaqdoe-ir taq-awr, tsawrhaq heughaq-euq shiq-euq arpoeq, nga’maf-euq khoertav bi keuvle mawf-eu ghae-eu nga.”
\p
\v 29 Khoerngae, Beqtuvluv hawr-eu ghaqkhaer deuq heulof-aer aerkhof-euq mae: “Nga’maf, tsawrhaq-euq dawq-anr navmaqtser, Miqyaer-euq dawq-anr narhaq geuf-eu tsaq mae.
\v 30 Nawmaf nae darkawq lafyaq-anr gheuceuq-awr saef-euq Yeqsur-anr, aqdui-euq aqpoeq deuq-euq Miqyaer nae bi ghofdaef lar-euq mae.
\v 31 Uvlanr-eu ghaq hawr-eu Kakhof-eu ghaq pyeuf-awr, Irsaqleqlav-anr noeqpov noeqpar-eu jeq hawr-eu, iqbax pyaeq-eu jeq bif-eu gharduq, Miqyaer, aqyawf-anr aqyawf-euq armar paw ciqgor naeq-euq mae.
\v 32 Nga’maf-aq, aqyawf-euq gharduq garkawv heudeuq sarkir kamq-eu ma. Miqyaer nae aqyawf-euq dawq narhaq geuf-eu tsawrhaq deuq-anr biftaq-euq Yawshawr Saflar khawf garkawv heudeuq sarkir kamq-eu mae.”
\s1 Gaqmaqleqlar-euq Maeqbawq
\p
\v 33 Aqyawfmaf dawq khoerdawq-anr yagaq ngae, nuima paer duidui lar-awr, ghaqkhaer deuq-anr saef-eu laer tov-eu mae.
\v 34 Aerkhawf, tsawrhaq dawqtawvluf yawzeu baw-eu zanrdawq maeq-eu saqlaq, Gaqmaqleqlar laer kur-eu Paqliqsaer tiq ghaq, khavma armur-euq lafkhoer turlar-awr, ghaqkhaer deuq-anr lafnyir tiqkhaeq bi sheuqdov ghaeni aqyawf maf-anr dawq bif-euq mae.
\v 35 Khoernar-aq, aqyawf, khavma armur deuq-anr heulof-aer aernaeq-euq mae: “Irsaqleqlav tsawrhaq deuq-or! Nawmaf tsawrhaq heudeuq-anr aqjox-aer janrnaeq law-awr khawf, yawmuiq-aer yanr-eu lafkhoer janr-eu tsaq mae.
\v 36 Arhu Turdav laer kur-eu tiq ghaq dovlar-awr, aqyawxyawf yawhuiq yawmanr tiq ghaq ma laer aer-eu mae. Oeqyar ghaq aerghaqni aqyawf-euq maeqnan cantae-euq mae. Aerkhawf, aqyawf-anr lavsaef ghaq ngae, aqyawf-anr nuijan taq-euq tsawrhaq dawqtawvluf caevbyav jir-awr, yawqngaef pyeuf-ir-euq mae.
\v 37 Khoernar-aq, mirkhanqzaq-euq tsawrmyanr dawv ngae, Yurdav laer kur-eu Gaqliqlaer tsawrhaq tiq ghaq khawf dovlar-euq mae. Mirkhanqzaq tiqpavnav deuq-anr gheupyawr-awr, aqyawf-euq maeqnan bi cantae lar-euq mae. Aqyawf khawf bisaef-euq nar-aq, aqyawf-anr nuijan taq-eu tsawrhaq dawqtawvluf bi taebyav jir-euq mae.
\v 38 Khoermirnae, nymq-mr tsawrhaq heudeuq-anr tiqjeq-iq maq janrnaeqni bijawrtawq sher-eq laer ngar, nawmaf-anr sharmawf mir-a. Aqyawf maf-euq bawqtov hawr-eu mr-eu jeq tsawrhaq-anr nae dovlar-euq ngeur nar-aq, yawqngaef pyeuf-ir taef-a.
\v 39 Aerkhawf, Miqyaer-anr nae dovle-euq ngeur nar-aq, nawmaf, aqyawf maf-anr maq lavtsoeq nya-ar. Khoeruqtaf, nawmaf, Miqyaer-anr guirdeuv deuv-eu nga laer mawrlar-eu baw-mr.”
\p
\v 40 Aqyawf, aqyawf maf-anr japyawr-awr, aqyawfmaf, ghaqkhaer deuq-anr kurur laf-awr nae aqyawf maf-anr diqghaq-euq nar-aq, Yeqsur-euq tsawrmyanr-anr ghoeghoe-aer taqpar maeq laer dawq bif-awr, aqyawf maf-anr pyaeqnaeq-euq mae.
\p
\v 41 Miqyaer, aqyawf maf-anr Yeqsur-euq tsawrmyanr baqda’nae shafdawr-eu jeq-anr daq-eu geux-eu tsawrhaq laer sawxnaeq-euq mirnae, ghaqkhaer deuq, khavma armur-euq maeqshi nae laqkhaq caertavni dov-ir-euq mae.
\v 42 Aqyawfmaf yawqnan navluf, Yeqsur-aq, Kali mae laer uqduq tanqnymr nymrma-euq lafkhoer hawr-eu nymr yawqnymr navluf-euq lafkhoer, dawqmaeq maeq-awr maeqnaeq tsovnaeq-euq mae.
\c 6
\s1 Cawmr-eu Tsawrhaq Tserdov-euq
\p
\v 1 Khoerngae yamq-anr, zaqlanr deuq myaqlar luf-eu mae. Yawqnan navluf dzaqdzaq dawrdawr birnaeq ngae, aqyawf maf-euq miqcoeq miqma deuq-anr yawmuiq-aer maq birof naeq-euq mirnae, Heqlaqsar dawq ngaeq-eu deuq, Heqbyaer dawq ngaeq-eu deuq-anr dawqghof dov-eu mae.
\v 2 Khoermirnae, ghaqkhaer 12 ghaq, zaqlanr baqmaf mafma-anr kuruiq-awr heulof-aer aernaeq-euq mae: “Nga’maf, Miqyaer-euq dawq maeq-eu byaer-awr, dzaqdzaq dawrdawr birnaeq-eu-aq maqtsaq nga.
\v 3 Khoermirnae, aqyuif aqnyir deuq-or! Nawmaf-euq lafkhoer tsawrmyanr muiq-awr, Yawshawr Saflar hawr-eu zaqsiq tsawrganr byan-eu tsawrhaq shif ghaq-anr tserdov-awq. Nga’maf, aqyawf maf-anr khaerdar naeq-awr gar heu bimr ma.
\v 4 Aerkhawf, nga’maf-aq, guiqlanq shar-awr, Yaerdawq-anr taf-eu guiqlanq-euq gar-anr taef-aer noeqtsov taq-awr mr ma.”
\p
\v 5 Aqyawfmaf aer-eu gar, tsawrhaq armaf maflanni nuikhanr shir-awr, heudeuq-anr tserdov-euq mae: jan-eu jeq byan-awr Yawshawr Saflar byan-eu Saqteqpaq hawr-eu Pirlirpuv, Bawrkawq, Nirgaqnawq, Tirmoq, Baqmeqnar hawr-eu Yurdav-euq zanr tawqlar-euq Aqdirawq-anr jawr-eu Nirgawrla heudeuq mae.
\v 6 Aqyawf maf-anr ghaqkhaer deuq-euq maeqshi biyawf-awr, ghaqkhaer deuq guiqlanq shar-awr, aqyawf maf-euq khoertav aqlaf bafdav naeq-euq mae.
\p
\v 7 Khoernar-aq, Miqyaer-euq dawq gaqdoe-ir-awr, Yeqlursaqlaeq-euq lafkhoer zaqlanr zawr myaqlar-awr, pirma ghawqmya’ni khawf Kali-anr janlar-euq mae.
\s1 Saqteqpaq-anr Nyaef-euq
\p
\v 8 Saqteqpaq-aq, jan-eu jeq hawr-eu baoq tiqbyanni anr-awr, mirkhanqzaq-euq ghanrcae huiq duidui-eu zanqler paq-aer ghae-eu jeq hawr-eu bisiq bimawr-eu jeq mr-euq mae.
\v 9 Khoerngae, Buq-ir-euq tsawrhaq-euq zanrdawq khawqnymr laer kur-eu armur-anr taf-eu Kurleqniq meuq, Aqleqsaqdur meuq, Girlirciv hawr-eu Aqsir mircoer-anr nae lar-euq tsawrhaq tiqpavnav deuq turlar-awr, Saqteqpaq naeq-aer tsawrpyaer pyaercae cae-euq mae.
\v 10 Aerkhawf, Saqteqpaq-aq, zaqsiq tsawrganr hawr-eu muiq-eu Saflar-anr ghoeghoe-aer ngaeq-eu mirnae, aqyawfmaf maq pyaerghaq nya-a.
\p
\v 11 Khoermirnae, aqyawfmaf tsawrhaq tiqpavnav deuq-anr yawzaf zaf-aer cawqtawv-awr heulof-aer bi’aer-euq mae, “Tsawrhaq heughaq-aq, Morseq hawr-eu Miqyaer-anr yaeqbawq saerlu-aer aer-eu gar nga’maf yagaq-euq ma.”
\p
\v 12 Khoernar-aq, aqyawfmaf nae mirkhanqzaq, aqyuif aqtsu deuq hawr-eu, zanr maeq-eu deuq-anr lavteuv-euq mae. Khoermirnae, aqyawfmaf, Saqteqpaq jawr-eu gar oe-awr, aqyawf-anr nyaef-awr nae, aqyawf-anr khavma armur jawr-eu gar sheuqghae-euq mae.
\v 13 Khoeruqtaf, aqyawfmaf, tsawrkaq jaqmyawf kurlaf-awr heulof-aer bi’aer-euq mae: “Tsawrhaq heughaq-aq, yawshawr lawv hawr-eu zanrdawq-anr maq tsaevlerni yaeqbawq saerlu-aer aerluf-eu mae.
\v 14 Naqzaqlaer tsawrhaq Yeqsur, uqduq tanqnymr nymrma heu-anr pyavdzae-awr, ‘Morseq nae aqdui-anr bi tawqka lef-euq zanr deuq-anr khawf lavpar taef-a’ laer aqyawf aer-eu gar nga’maf yagaq-euq ma.”
\p
\v 15 Khoerngae, khavma armur-euq lafkhoer nuirluf-eu tsawrhaq dawqtawvluf, Saqteqpaq-anr hawtsov taq-awr, aqyawf-euq myavpyawq, mqtav ghaqkhaer-euq myavpyawq lof-aer dur-eu gar ya’mawr-euq mae.
\c 7
\s1 Saqteqpaq Dawqmaeq Maeq-euq
\p
\v 1 Khoernar-aq, pirma yawhuiq ghaq, Saqteqpaq-anr narhaq-eu, “Heulof-aer ngeur-eu mae lor?”
\v 2 Khoerngae, Saqteqpaq heulof-aer aerkhof naeq-euq mae: “Aqyuif aqnyir hawr-eu aqda deuq-or! Narhaq sher-eq. Aqdui-euq aqpoeq Aqbyaqhaq, Harlaq meuq-anr maqjawr-ir-euq minav-aer, Meqsoqpoqtaqmir mirkhanq-anr jawr ngae, yawshaef khanqsaer huiq-eu Miqyaer, aqyawf jawr-eu gar dovle-awr,
\v 3 aqyawf-anr aernaeq-euq,
\p \qt ‘Nawq-euq mirkhanq hawr-eu nawq-euq aqyuif aqnyir jawr-eu gar nae dov-ir-awr, ngar, nawq-anr toeqmaeq naeq-eu mirkhanq-anr oe-awq.’ \qt*
\rq (Adb 7:5)\rq*
\p
\v 4 Khoermirnae, aqyawf, Kaqlaqdaer mirkhanq-anr nae dovle-awr, Harlaq meuq-anr jawr-ir-euq mae. Aqyawf-euq aqda shirdzeur-euq nar-aq, Miqyaer, aqyawf-anr khoergar nae bidov-ir-awr, nymq-mr nawmaf jawrluf-eu mirkhanq heukhanq-anr bi jawrle-euq mae.
\p
\v 5 \qt Heugar, Miqyaer, aqyawf-anr jeqbir maq bifnaeq-aq. Kuirzaq tiq daq huini taef-aer khawf maq bifnaeq-aq. Aerkhawf, mirkhanq heukhanq, aqyawf hawr-eu aqyawf-anr nae jeuqle ovle-euq zaqdeuq uvdeuq-euq jeqbir bi pyeuflar ma laer Miqyaer sarjax dzaqtaq-euq mae. Khoerngae, Aqbyaqhaq, zaq maq jawrle-aq siq. \qt*
\rq (Adb 17:8; 48:4)\rq*
\p
\v 6 Khoerngae, Miqyaer heulof-aer aer-eu mae,
\p \qt ‘Aqyawf-euq zaqdeuq uvdeuq-aq, aqcawq tsawrjeuq tsawrca-euq mirkhanq-anr jawrnaq mr-awr, khoergar jawr-eu tsawrhaq deuq, aqyawf maf-anr 400 khof byanni zaqkhav bigeuf-awr khaeqnaeq khavnaeq taef-a. \qt*
\v 7 Miqyaer aer-eu, \qt ‘Aqyawf maf-anr zaqkhav bigeuf-euq mirkhanq khoerkhanq-anr ngar yarkhaq darnaeq ma. Khoernar-aq, aqyawfmaf khoergar nae dovlar-awr, heugar ngaq-anr uqduq tanqlar taef-a.’ \qt*
\rq (Adb 15:13-14; Di 3:12)\rq*
\p
\v 8 Khoernar-aq, Miqyaer, Aqbyaqhaq-anr bawkhov maeqdzaq yaeq-eu zanr-anr taf-eu dawqma sarjax bif-euq mae. Khoermirnae, Aqbyaqhaq-euq zaqyo Irtsav daefle-awr yaef nan byanlar-euq nar-aq, aqyawf-anr bawkhov maeqdzaq yaeqnaeq-euq mae. Irtsav-euq zaqyo Yaqkov mae. Yaqkov-euq zaqyo-aq, aqdui-euq aqpoeq 12 poeq mae.
\p
\v 9 “Aqpoeq heudeuq, Yorsaev-anr myavnav nav-eu mirnae, Irjirtuv-anr anqdzae-euq mae. Aerkhawf, Miqyaer, aqyawf naeq-aer jawr-awr,
\v 10 shaqzanq yawqjeq navluf-anr nae aqyawf-anr bibuq-ir-euq uqtaf, Yorsaev, Irjirtuv sanqpaq Paqlawr-euq maeqshi jawr ngae, Miqyaer, aqyawf-anr ghoer mr-awr zaqsiq tsawrganr khawf bifnaeq-euq mae. Khoermirnae, Paqlawr, Yorsaev-anr mirkhanq hawr-eu aqyawf-euq nymrkhanq dawqtawv luf-anr sanrmr-eu ghaq bigeuf-euq mae.
\v 11 Khoerngae, Irjirtuv hawr-eu Kaqnaq mirkhanq khanqlanni, maef-awr shuf-eu jeq hawr-eu shaqdui zanq duidui-eu jeq keuvle taq-euq mae. Aqdui-euq aqpoeq deuq khawf, dzaq-eu jeq maq povmawr nya-aer shaqlar taq-euq mae.
\v 12 Aerkhawf, Yaqkov, Irjirtuv-anr caer jav-eu garkawv yagaq ngae, aqdui-euq aqpoeq deuq-anr khaerghae-awr, yawbae dov bi’ir-euq mae.
\v 13 Nyiq dov tiqdov ir ngae, Yorsaev, aqyawf aqsur ghaq le laer aqyawf-euq maernmr deuq-anr bi siqnya-euq mae. Paqlawr khawf Yorsaev-euq zawfjir-anr ya siqnya-euq mae.
\v 14 Khoernar-aq, Yorsaev, aqyawf-euq aqda Yaqkov hawr-eu aqyuif aqnyir bi sheuqlaq ler-eu laer khaerlef-euq mae. Aqyawfmaf dawqtawvluf 75 ghaq byan-eu mae.
\v 15 Khoernar-aq, Yaqkov, Irjirtuv-anr jawr-ir-awr, aqyawf khawf, aqdui-euq aqpoeq deuq khawf khoergar shirjir-euq mae.
\v 16 Aqyawf maf-anr Seqjeq meuq-anr bafkhof lef-awr, Seqjeq meuq-euq aqda Haqmawq-euq oeqpaq oeqma deuq-anr, Aqbyaqhaq nae pyur bif-awr zeurtaq-euq lmqbymr-anr bafpanq-euq mae.”
\s1 Miqyaer, Morseq-anr Ghoe-awr Nae Irsaqleqlav Tsawrhaq-anr Bibuq-ir-euq
\p
\v 17 “Miqyaer nae Aqbyaqhaq-anr sarjax dzaqtaq-euq dawq byanlar-eu aryamq paelar ngae, Irjirtuv-euq lafkhoer aqdui-euq tsawrjeuq tsawrca myaqlar-awr baerlar-euq mae.
\p
\v 18 Yorsaev-anr maq siqnya-eu sanqpaq yawshuif tiq ghaq dzoeqlar ngae keuvni myaqlar baerlar-euq mae.
\rq (Di 1:8)\rq*
\p
\v 19 Sanqpaq heughaq aqdui-euq tsawrjeuq tsawrca-anr maershuir shuir-awr, aqdui-euq aqpoeq aqbawr deuq-anr khaeqnaeq khavnaeq-awr, zaqdeuq maqya daef-ir ni bi ciqdzae-euq mae.
\v 20 Khoerngae, Morseq daefle-awr, Miqyaer nuikhanrshir duidui-eu mae. Bala smr siq byanni aqyawf-euq aqda-euq nymr-euq lafkhoer cutaq-euq mae.
\v 21 Arnan, aqyawf-anr ciqdzae-ir ngae, Paqlawr-euq zaqmiq nae aqyawf-anr ciqghae-awr, aqyawf-euq zaq lof-aer cuhuiq-euq mae.
\v 22 Morseq-aq, Irjirtuv tsawrhaq-euq zaqsiq tsawrganr dawqtawvluf yadzaw-awr, ngaeq-awr tmr-eu paw khawf, mr-awr shar-eu paw khawf ghaq anr duidui-eu mae.
\p
\v 23 “Aqyawf 40 khof khawvlar ngae, aqyawf-euq aqyuif aqnyir Irsaqleqlav tsawrhaq-anr haw-ir-eu laer aqyawf-euq nuima-anr noeqdov ler-euq mae.
\v 24 Aqyawf, aqyawf maf-euq lafkhoer-euq tiq ghaq bikhaeq-awr shaqzanq daqluf-eu gar ya’mawr ngae, aqyawf-euq tsawrhaq-anr cawba naeq-awr, khaeq-euq Irjirtuv tsawrhaq khoerghaq-anr janrkhof naeq-awr saef-euq mae.
\v 25 Miqyaer, aqyawf-euq aqlaf-anr ghoe-awr, aqyawf maf-anr bi kakhof le-euq ngar-a laer, aqyuif aqnyir deuq ghovshawnya taef-a laer Morseq noeq-euq khawf, aqyawfmaf maq ghovshaw nya-a.
\v 26 Nishawq ngae nan, Irsaqleqlav tsawrhaq nyiq ghaq caedzaq luf-eu gar dovle-awr, aqyawfnyaf tsaqler dzoerlerni laejae-eu lafkhoer aer-eu, ‘Cawq-or! Nawnyaf, aqyuif aqnyir yawkaq, aqjeq mirnae tiqghaq tirghaq mrbanq luf-eu le?’
\p
\v 27 Aerkhawf, aqyawf-euq aqyuif aqnyir-anr mrbanq-euq khoerghaq, Morseq-anr daeqdzae ghae-awr heulof-aer aer-eu mae,
\p \qt ‘Nawr, nga’maf-anr uvlanr-awr, yarkhaq dar-eu ghaq geufni aqsur ghaq nae nawq-anr khaertaq-euq la? \qt*
\v 28 \qt Mirnan, nawr, Irjirtuv tsawrhaq khoerghaq-anr saef-euq lof-aer, ngaq-anr khawf saefmawf-eu nya lor?’ \qt*
\rq (Di 2:14)\rq*
\p
\v 29 Morseq dawq khoerdawq-anr yagaq ngae, Mirdiqyaq mirkhanq-anr caevjawr-ir-awr, mirkhanq khoerkhanq-anr jawrnaq mr-eu tsawrhaq pyeuflar-euq mae. Khoergar zaqyo nyiq ghaq jawrle-euq mae.
\s1 Morseq-anr Kur-euq
\p
\v 30 \qt “Oeqtser khof dzeur-ir-awr, Sirnav gawqjawq-euq dawqpae jav-eu bawrtsanq bawdanr-anr daef-eu bawduv-anr miqdzaq dofluf-awr, miqdzaq miqlmr-euq lafkhoer, Sanqpaq Miqyaer-euq mqtav ghaqkhaer tiq ghaq, Morseq jawr-eu gar dovle-euq mae. \qt*
\rq (Di 3:2)\rq*
\p
\v 31 Morseq khoer-anr ya’mawr ngae, zanqler-awr hawduq ler-eu laer dawqpae lepae ngae, Sanqpaq Miqyaer-euq tersar ngaeqdov laf-awr
\v 32 aer-eu,
\p \qt ‘Ngar-aq, nawq-euq aqpoeq deuq-euq Miqyaer, Aqbyaqhaq-euq Miqyaer, Irtsav-euq Miqyaer hawr-eu Yaqkov-euq Miqyaer ma.’ \qt*
\rq (Di 3:6)\rq*
\nb Khoerngae, Morseq yawdzuq gan’gan-aer maq hawpeuq-a.
\v 33 Khoerngae, Sanqpaq Miqyaer, aqyawf-anr heulof-aer aernaeq-euq mae:
\p \qt ‘Nawr nawqluf-eu saeqnawv laev-awq. Aqjeq mirnae aernar-aq, nawr yawfluf-eu jawrduq heutsanr-aq yawshawr mae.\qt*
\rq (Di 3:5)\rq*
\p
\v 34 \qt Ngaq-euq tsawrhaq, Irjirtuv-anr jawr-awr, khaeq-awr khav-eu jeq-anr daqluf-eu gar ngar ya’mawr-awr, aqyawfmaf manrluf-eu tersar-anr khawf ngar yagaq-awr, aqyawf maf-anr bibuq-ir-eu laer oeka-euq ma. Haeq, kawr-aer lar-awq. Ngar, nawq-anr Irjirtuv-anr khaerghae ma.’ \qt*
\rq (Di 3:7-10)\rq*
\p
\v 35 “Morseq heughaq-aq, aqyawfmaf nae heulof-aer aer-awr byaerdzae-euq mae,
\p \qt ‘Nawr, nga’maf-anr uvlanr-awr yarkhaq dar-eu ghaq geufni aqsur ghaq nae nawq-anr khaertaq-euq la?’ \qt*
\rq (Di 2:14)\rq*
\p Aerkhawf, Miqyaer-aq, bawduv-euq lafkhoer dovle-euq mqtav ghaqkhaer khoerghaq-euq aqlaf-anr ghoe-awr, aqyawf-anr uvlanr-eu ghaq hawr-eu bibuq-ir-eu ghaq bigeuf-eu laer khaerlef-euq mae.
\v 36 Morseq-aq, Irjirtuv-euq lafkhoer khawf, Irner iqmalavshav hawr-eu bawrtsanq bawrdanr-anr 40 khof byanni jawrluf ngae khawf, zanqler paq-aer ghae-eu jeq hawr-eu bisiq bimawr-eu jeq janr-awr, aqyawf maf-anr sheuqdov laf-euq mae.
\p
\v 37 “Tsawrhaq heughaq-aq, Irsaqleqlav tsawrhaq-anr heulof-aer aernaeq-euq Morseq mae,
\p \qt ‘Sanqpaq Miqyaer, ngaq-anr bi dovlar-euq lof-aer, nawmaf-euq gharduq, nawmaf-euq aqyuif aqnyir-euq lafkhoer nae, Miqyaer gharduq ngaeqdan-eu tiq ghaq bi dovlar taef-a. Nawmaf, aqyawf-anr ya narhaqgeuf taef-a.’ \qt*
\rq (Dm 18:15)\rq*
\p
\v 38 “Morseq-aq, bawrtsanq bawrdanr-anr uiqler-euq baqmaf-euq lafkhoer keuq-eu mae. Sirnav gawqjawq-euq khoertav aqyawf-anr dawq ngaeqcawq-euq mqtav ghaqkhaer khoerghaq naeq-aer jawr-awr, aqdui-euq aqpoeq deuq naeq-aer khawf jawr-euq mae. Bi daeflar nya-eu dawq aqdui-anr bif-eu laer aqyawf hageuf-euq mae.
\v 39 “Aerkhawf, aqdui-euq aqpoeq deuq aqyawf-euq dawq-anr maq narhaq geufni, aqyawf-anr byaerdzae-awr, aqyawf maf-euq nuima-euq lafkhoer-aq, Irjirtuv-anr ghof-ir mawf-eu mae.
\v 40 Aqyawfmaf, Aqloq-anr aernaeq-eu,
\p \qt ‘Nga’maf-anr maeqhuq bihuq-eu miqyaer janrnaeq laf-awq. Aqjeq mirnae aernar-aq, Irjirtuv-euq lafkhoer nae nga’maf-anr sheuqdov laf-euq Morseq heughaq-anr aqjeq pyeuflar-euq laer nga’maf maq siqnya nya.’ \qt*
\rq (Di 32:1,23)\rq*
\p
\v 41 Khoerngae yamq-anr, aqyawfmaf mawrner mawrgaw-euq mawrkawr tiq kawr taev-euq mae. Khoernar-aq, mawrkawr khoerkawr-anr lawrnaeq shaernaeq-awr, aqyawf maf-euq aqlaf nae taevdov taq-euq mawrkawr-anr laqkhaq caer-euq mae.
\v 42 Miqyaer yawqpawyawq ciqpyawr-awr nae aqyawf maf-anr byaer-awr, mq-euq khoertav jav-eu jeq-anr uqduq bitanq-euq mae. Khoer-anr tafler-awr nae, Miqyaer gharduq ngaeqdan-eu deuq-euq sanqbof-euq lafkhoer heulof-aer boftaq-euq mae:
\p \qt ‘Irsaqleqlav-euq nymrkhanq deuq-or! \qt*
\p \qt Nawmaf bawrtsanq bawrdanr-anr 40 khof byanni can ngae, \qt*
\p \qt Jeqzaq saef-awr lawr-euq khoer, nawmaf, ngaq-anr lawrnaeq-euq ma lor? \qt*
\p
\v 43 \qt Uqduq tanq-eu gharduq nawmaf nae janrtaq-euq Morlaev tanqpanq aqma mawrkawr-euq saeqghawv hawr-eu, \qt*
\p \qt Nawmaf uqduq tanq-eu laer janr-euq, nawmaf-euq miqyaer Leqpaq-euq aqguir-euq arbar-anr nawmaf bafbaf-aer can-eu mae. \qt*
\p \qt Khoermirnae, ngar, nawmaf-anr Baqburloq pawpav sheuqtaq-ir ma.’ \qt*
\rq (Am 5:25-27)\rq*
\p
\v 44 “Aqdui-euq aqpoeq deuq bawrtsanq bawrdanr-anr jawr ngae, sarkir-euq saqpar saeqghawv jav-euq mae. Morseq nae ya’mawr-euq arbar lof-aer ghawv-awq laer Miqyaer, aqyawf-anr aernaeq-awr khaerdar-euq mae.
\v 45 Saqpar saeqghawv heughawv-anr aqdui-euq aqpoeq deuq hageuf-awr ghawvka lef-euq mae. Yorsuv khawf aqcawq tsawrjeuq tsawrca-euq mirkhanq-anr bafanr ghae-awr, Daqbir-euq zir-anr keuvni jav-euq mae. Aqcawq tsawrjeuq tsawrca khoerdeuq-aq, Miqyaer nae aqdui-euq aqpoeq deuq-euq maeqshi nae taedov-euq mae.
\v 46 Daqbir-aq, Miqyaer ghoer mr-eu tsawrhaq pyeuf-awr, Yaqkov-euq Miqyaer-euq jawrduq bi tsovnaeqlaf laer shar-euq mae.
\v 47 Aerkhawf, Miqyaer-euq gharduq nymr yatsov-euq ghaq-aq, Sorlaqmoq mae.
\p
\v 48 “Aerkhawf, aqdir aernar-aq, Gor duidui-eu ghaq-aq, tsawrhaqzaq-euq aqlaf nae tsov-euq uqduq tanqnymr deuq-anr jawr-eu maqngeur-a. Miqyaer gharduq ngaeqdan-eu tsawrhaq heulof-aer aertaq-euq mae:
\p
\v 49 \qt ‘Sanqpaq Miqyaer aer-eu, \qt*
\p \qt Mq-aq, ngaq-euq nuirmanq pyeuf-awr, \qt*
\p \qt Mir-aq, ngaq-euq aqkuir cawqtaqduq ma. \qt*
\p \qt Nawmaf, ngaq-euq gharduq aqjox-aer ghae-eu nymr tsov-eu laer ghae-eu le? \qt*
\p \qt Maqngeur nar-aq, ngar jawrnaq mrnya-eu aqjeq jav-eu la? \qt*
\p
\v 50 \qt Heudeuq dawqtawvluf ngaq-euq aqlaf nae baetaq-euq maqngeur-a lor?’ \qt*
\rq (Isy 66:1-2)\rq*
\p
\v 51 “Kawqlanr ghanr-awr, nuima hawr-eu naqbawr bawkhov maeqdzaq maqyaeq-euq tsawrhaq deuq-or! Nawmaf aqmyanluf Yawshawr Saflar-anr lavtsoeq-eu mae. Nawmaf-euq aqpoeq deuq aqjox-aer janr-euq nar-aq, nawmaf khawf khoerlof-aer ghaeluf-eu mae.
\v 52 Nawmaf-euq aqpoeq deuq nae maqbi khaeq maqbi khav haw-euq Miqyaer gharduq ngaeqdan-eu tsawrhaq aqgeu ghaq jawr-eu la? Tsaq-awr dawr-eu ghaq oe taef-a laer ngaeqdan-euq deuq-anr khawf, aqyawfmaf saef-euq mae. Nymq-mr nawmaf khawf, Tsaq-awr dawr-eu khoerghaq, aqcawq-anr anqdzaq-awr bisaef-euq mae.
\v 53 Nawmaf-aq, mqtav ghaqkhaer deuq-anr nae zanrdawq za-euq khawf maq cantae-aq.”
\s1 Saqteqpaq-anr Bi Biqsaef-euq
\p
\v 54 Aqyawfmaf dawq khoer-anr yagaq ngae, nuima-anr tsawvler-awr, Saqteqpaq-anr seuq teuf-eu mae.
\v 55 Khoerngae, Saqteqpaq-anr Yawshawr Saflar byanle-awr mq-anr hawtsovtaq ngae, Miqyaer-euq yawshaef khanqsaer-anr mawr-awr, Yeqsur, Miqyaer-euq armar paw yawfluf-eu gar khawf ya’mawr-awr,
\v 56 aer-eu, “Hawsher-eq! Mq pantaq-awr, Tsawrhaq-euq Zaqyo, Miqyaer-euq armar paw yawfluf-eu gar ngar mawrluf-eu ma!”
\p
\v 57 Khoerngae, aqyawfmaf tersar yawkhav-aer gurgur-aer, naqbawr daeqtsoeq-awr, Saqteqpaq jawr-eu gar tiqkawv lof-aer caevghae-euq mae.
\v 58 Khoernar-aq, aqyawf-anr meuq-euq lafnyir daeqdov ghae-awr, aqyawf-anr khaqlo nae biq-euq mae. Sarkir pyeuf-eu deuq, aqyawf maf-euq paerkhanq laev-awr, Sawrluv laer kur-eu zaqguq tiq ghaq-euq aqkuir-anr yurtaq yaf-euq mae.
\v 59 Aqyawfmaf, Saqteqpaq-anr khaqlo biqluf ngae, Saqteqpaq, Miqyaer-anr kurkur-aer aer-eu, “Sanqpaq Yeqsur-or! Ngaq-euq saflar-anr hageuf naeqlaf-awq.”
\v 60 Khoernar-aq, aqyawf pawqtsuif pawqdmq dmq-awr tersar yawkhav-aer aer-eu, “Sanqpaq Miqyaer-or! Iqbax heu aqyawf maf-euq khoertav taqbi jav.” Aqyawf khoerlof-aer aerghaq-awr yufkhav-euq mae.
\c 8
\s1 Khaeq-awr Khav-eu Gar Yadaq-euq
\p
\v 1 Saqteqpaq-anr saef-eu gar Sawrluv khawf nuima tsaq-eu mae. Khoerngae nan-anr nae, Yeqlursaqlaeq-anr jawr-eu Kali-anr jan-eu armur-aq, khaeqdui khav duidui-eu gar yadaq-euq mae. Ghaqkhaer deuq maqngeur nar-aq, Kali-anr jan-eu tsawrhaq dawqtawvluf Yurdav mirkhanq hawr-eu Saqmaqliv mirkhanq doeni caevbyav ghae-euq mae.
\v 2 Miqyaer-anr yawzeu baw-eu deuq, Saqteqpaq-anr bafpanq-ir-awr, aqyawf-euq gharduq tsawrngoer yawkhav-aer ngoer-euq mae.
\v 3 Aerkhawf, Sawrluv-aq, Kali-euq armur-anr lavcawv luf-eu mae. Aqyawf tiqnymr sair tiqnymr irir-aer, zaqmiq aqbur hawr-eu zaqyo aqli deuq-anr nyaef-awr kuv-anr dawvnaeq-eu mae.
\s1 Guiqlanqdawq Saqmaqliv-anr Irkeuv-euq
\p
\v 4 Caevbyav ghae-euq khoerdeuq, khar irkeuv-euq gar Yaerdawq maeqnaeq-euq mae.
\v 5 Pirlirpuv khawf Saqmaqliv meuq-anr ir-awr, aqyawf maf-anr Kali-euq garkawv dawqmaeq maeqnaeq-euq mae.
\v 6 Tsawrhaq khoerdeuq, Pirlirpuv dawqmaeq maeq-eu gar yagaq-awr, khavjeq-aer ghae-eu jeq janr-eu gar ya’mawr-euq mirnae, nuima tiqsiq taef-aer taq-awr, aqyawf maeq-eu dawq-anr yawmuiq-aer narhaq-euq mae.
\v 7 Aqjeq mirnae aernar-aq, tsawrhaq ghawqmya ghaq-euq lafkhoer ur-eu naef yawjawf deuq, tersar yawkhav-aer gurgur-aer dovle-euq mae. Kuirshir lafshir shir-eu hawr-eu kuircawv ghawqmya ghaq khawf taqler-euq mae.
\v 8 Khoermirnae, meuq khoermeuq-euq lafkhoer laqkhaq caer-eu jeq byan-eu mae.
\s1 Shavma Tiq Ghaq Janlar-euq
\p
\v 9 Aerkhawf, meuq khoermeuq-anr Sirmoq laer kur-eu tiq ghaq jawr-eu mae. Dzeurlaf ngae, aqyawf mawloq loq-awr, Saqmaqliv tsawrhaq deuq-anr yawkhav-aer bi zanqler-euq mae. Aqyawf, yawqhar yawqha, yawhuiq yawmanr tiq ghaq ma laer aer-eu mae.
\v 10 Meuq khoermeuq-anr jawr-eu huiqzaq nyirzaq dawqtawvluf heulof-aer aeraer-aer aqyawf-euq dawq narhaqgeuf luf-eu mae, “Tsawrhaq heughaq-aq, Miqyaer-euq huiq duidui-eu baoq mae.”
\v 11 Aqyawf mawloq loq-awr, aqyawf maf-anr bi zanqler-eu myanrlar-euq mirnae, aqyawfmaf, aqyawf-euq dawq narhaq geuf-eu mae.
\v 12 Aerkhawf, Pirlirpuv, Miqyaer uvlanr-eu garkawv hawr-eu Yeqsur Kali-euq tsawrmyanr garkawv dawqmaeq maeq-eu gar aqyawfmaf janlar-awr, zaqmiq aqbur hawr-eu zaqyo aqli deuq khawf bartirsaq hageuf-euq mae.
\v 13 Khoerngae, Sirmoq khoerghaq khawf janlar-awr, bartirsaq hageuf-awr, aqmyanluf Pirlirpuv naeq-aer jawr-eu mae. Pirlirpuv nae mr-euq khavjeq-aer ghae-eu jeq hawr-eu bisiq bimawr-eu jeq-anr aqyawf ya’mawr ngae, zanq duidui ler-euq mae.
\p
\v 14 Saqmaqliv tsawrhaq, Miqyaer-euq dawq-anr hageuf-euq garkawv, Yeqlursaqlaeq-anr jawr-eu ghaqkhaer deuq yagaq ngae, Beqtuvluv hawr-eu Yorhaq-anr aqyawfmaf jawr-eu gar khaerghae-euq mae.
\v 15 Aqyawfnyaf oekeuv-euq nar-aq, Kali-anr jan-eu tsawrhaq deuq, Yawshawr Saflar za’ni aqyawf maf-euq gharduq guiqlanq sharnaeq-euq mae.
\v 16 Aqjeq mirnae aernar-aq, aqyawfmaf tiqghaq-iq-euq khoertav Yawshawr Saflar maq zafka le-aer, aqyawfmaf, Sanqpaq Yeqsur-euq tsawrmyanr-euq uqmov bartirsaq hageuf-euq taef-a siq.
\v 17 Beqtuvluv hawr-eu Yorhaq, aqyawf maf-euq khoertav aqlaf bafdavnaeq ngae, aqyawfmaf, Yawshawr Saflar za-euq mae.
\p
\v 18 Ghaqkhaer deuq aqlaf bafdavnaeq nar-aq, aqcawq, Yawshawr Saflar za-eu gar Sirmoq ya’mawr ngae, ghaqkhaer deuq jawr-eu gar pyur yurlaf-awr,
\v 19 aer-eu, “Ngar, aqsur ghaq-euq khoertav maqaer, aqlaf bafdavnaeq ngae, khoerghaq, Yawshawr Saflar za’ni baoq teu ngaq-anr khawf bifnaeq laf-awq.”
\p
\v 20 Khoerngae, Beqtuvluv, aqyawf-anr heulof-aer aernaeq-euq mae: “Miqyaer-euq lafsawq-anr pyur nae zeurnya taef-a laer nawr noeq-eu mirnae, nawr hawr-eu nawq-euq pyur tiqkawv lof-aer cawv-ir luf-ur.
\v 21 Miqyaer-euq maeqshi nawq-euq nuima maqdawr-eu mirnae, nawr garkawv heu-anr tiqjeq-iq maqtaf-aer, tiqpawf-iq maqgawf-a.
\v 22 Nawr yawcawv jeq teu-anr nae noeqpov noeqpar-awq. Miqyaer-anr guiqlanq shar-awq, nawq-euq nuima-euq lafkhoer noeq-eu teu-anr Miqyaer iqbax pyaeqnaeq laf-eu baw-mr.
\v 23 Aqjeq mirnae aernar-aq, nawr-aq, khaqjawfni ghae-eu nuicawv nae dzardof bidawv taq-awr, maqtsaq maqdawr-eu aryoeq nae bi paftawf taq-euq nga laer, ngaq-anr mawrlar nga.”
\p
\v 24 Khoerngae, Sirmoq aerkhof naeq-eu, “Nawq nae kharaer-euq jeq ngaq-euq khoertav tiqjeq-iq maqya keuvleni, ngaq-euq gharduq Sanqpaq Miqyaer-anr guiqlanqshar naeqlaf-awq.”
\v 25 Ghaqkhaer deuq sarkir kamq-awr, Sanqpaq Miqyaer-euq dawq maeqnaeq ghaq-euq nar-aq, Yeqlursaqlaeq-anr ghofler-euq mae. Ghoflerluf ngae, Saqmaqliv-euq pu ghawqmya pu-anr guiqlanqdawq maeqnaeq-euq mae.
\s1 Pirlirpuv Hawr-eu Eqtiqorpir Tiq Ghaq-euq Garkawv
\p
\v 26 Khoerngae, Sanqpaq Miqyaer-euq mqtav ghaqkhaer tiq ghaq Pirlirpuv-anr aernaeq-eu, “Tur-awq, lafov paw jav-eu Yeqlursaqlaeq-anr nae Gaqsaq meuq-anr ir-eu garma khoerkanr-anr ir-awq.” Garma khoerkanr-aq, bawrtsanq bawrdanr mae.
\v 27 Khoermirnae, aqyawf tur-awr irdov ghae-euq mae. Khoerngae, Eqtiqorpir sanqpaqma Gaqdaer-euq pyurshuir myawqganq dawqtawv luf-anr hawpir-eu, aryaq zawr gor-eu Eqtiqorpir-euq miqtsuif aqyuif ghaq, Yeqlursaqlaeq-anr uqduq tanqler-awr,
\v 28 garma-anr ghof-ir luf-eu mae. Aqyawf, manq lavlawq-anr dziq-awr, Miqyaer gharduq ngaeqdan-eu Irsaqyar nae boftaq-euq sanqbof guiluf-eu mae.
\v 29 Khoerngae, muiq-eu Saflar, Pirlirpuv-anr aernaeq-eu, “Nawr, manq lavlawq-anr taemir-awr, manq lavlawq naeq-aer ir-awq.”
\p
\v 30 Khoermirnae, Pirlirpuv, aqyuif khoerghaq jawr-eu gar caevghae-euq mae. Khoerngae, aqyuif khoerghaq, Miqyaer gharduq ngaeqdan-eu Irsaqyar nae boftaq-euq sanqbof guiluf-eu gar yagaq-awr, aqyawf-anr narhaq-eu, “Nawr guiluf-eu garkawv teu, nawq-anr ghovshawlar mir-a lor?”
\p
\v 31 Khoerngae, aqyawf aer-eu, “Ngaq-anr maeqnaeq laf-eu tsawrhaq maqjawr-eu gar, ngar aqjox-aer ghovshawnya nmr-mq?” Khoernar-aq, Pirlirpuv-anr manq lavlawq-euq lafkhoer kurdav-awr, aqyawf naeq-aer binuir-euq mae.
\p
\v 32 Aqyawf guiluf-eu Yaerbof khoertsanr-aq heulof-aer mae:
\p \qt “Aqyawf-aq, saef-eu laer bi tsanrghae-euq yawr-anr dur-eu mae. \qt*
\p \qt Cafhm taeq-eu tsawrhaq-euq maeqshi yawrzaq maqmanrni jawr-eu lof-aer, \qt*
\p \qt Aqyawf khawf khaqmae maq mrnga lar-aer ciqcurni jawrluf-eu mae. \qt*
\p
\v 33 \qt Aqcawq, aqyawf-anr taqnyirnaeq ngae, aqyawf-anr dawr-awr tsaq-eu lafkhoer maq darnaeq-aq. \qt*
\p \qt Aqyawf-euq tsuif aqsur ghaq guinaeq nmr-mq? \qt*
\p \qt Aqjeq mirnae aernar-aq, aqyawf-euq daef-eu jeq, mirtsaq-euq khoertav nae bi yurdzae-euq mae.” \qt*
\rq (Isy 53:7-8)\rq*
\p
\v 34 Khoerngae, aqyuif khoerghaq, Pirlirpuv-anr aernaeq-eu, “Ngar narhaqmawf mir-a. Miqyaer gharduq ngaeqdan-eu tsawrhaq heughaq, aqsur ghaq-euq garkawv aermawf-eu nga? Aqyawf-euq garkawv aermawf-eu nga lor? Maqngeur nar-aq, aqcawq-euq garkawv aermawf-eu nga laq?”
\v 35 Khoerngae, Pirlirpuv khaqmae mrnga-awr Yaerbof heudeuv-anr nae danqbae-awr, Yeqsur-euq garkawv aqyawf-anr dawqmaeq maeqnaeq-euq mae.
\p
\v 36 Aqyawfnyaf garma kanrli-aer irghae-awr, ircuf danq-eu tiq tsanr-anr irkeuv ngae, aqyuif khoerghaq aer-eu, “Hawsher-eq. Heugar ircuf danq ngar-a. Ngar bartirsaq hageuf-eu gar lavtsoeq paq-aer tiqjeqnav jav-a laq?”
\v 37 Khoerngae, Pirlirpuv aer-eu, “Nawq-euq nuima dawqtawvluf jan nar-aq, bartirsaq hageufnya taef-a.”
\p Khoerngae, aqyuif khoerghaq aer-eu, “Yeqsur Kali-aq, Miqyaer-euq Zaqyo ngar-a laer ngar jan ma.”
\p
\v 38 Khoerngae, aqyuif khoerghaq dawq bif-awr, manq lavlawq-anr binaq-euq mae. Pirlirpuv hawr-eu aqyuif khoerghaq ircuf-anr ur-ir-awr, Pirlirpuv, aqyawf-anr bartirsaq mrnaeq-euq mae.
\v 39 Aqyawfnyaf, ircuf-anr nae dovlar ngae, Sanqpaq Miqyaer-euq Saflar nae Pirlirpuv-anr ciqghae-awr, aqyuif khoerghaq, Pirlirpuv-anr maqpar ya’mawr-euq mae. Aqyuif khoerghaq-aq, laqkhaq caertavni maeqhu paw ghof-ir ghae-euq mae.
\v 40 Khoernar-aq, Pirlirpuv, Aqcov meuq-anr jawr-eu gar bimawr-euq mae. Aqyawf, meuq yawqmeuq navluf-anr cantsaev ngae, guiqlanqdawq maeqmaeq-aer Gaersaqlir-anr lekeuv-euq mae.
\c 9
\s1 Sawrluv Kali-anr Janlar-euq
\r Ghkh 22:6-16; 26:12-18
\p
\v 1 Khoerngae yamq-anr khawf, Sawrluv-aq, Sanqpaq Yeqsur-euq zaqlanr deuq-anr saef ma laer guvtsiq nyaefnyaef-aer lmqluf-eu mae. Aqyawf, pirma yawhuiq ghaq jawr-eu gar le-awr,
\v 2 Kali-euq Garma khar tawqluf-eu zaqmiq aqbur, zaqyo aqli-anr ya’mawr nar-aq, aqyawf, aqyawf maf-anr paf-awr Yeqlursaqlaeq-anr sheuqghaeni, Daqmaqsaer-anr jav-eu zanrdawq khawqnymr-anr bif-eu sanqbof sharler-euq mae.
\v 3 Sawrluv irdov ghae-awr, Daqmaqsaer-euq dawqpae oekeuv ngae, mq-anr nae yawshaef japyuqni aqyawf-euq tiqjawq byale-euq mae.
\v 4 Khoerngae, aqyawf, mirtsa gacoq ghae-awr, aqyawf-anr heulof-aer aer-eu tersar-anr yagaq-euq mae, “Sawrluv-or! Sawrluv, nawr aqjeq mirnae ngaq-anr khaeq-eu le?”
\p
\v 5 Khoerngae, aqyawf aer-eu, “Sanqpaq-or! Nawr aqsur ghaq le?”
\p Sanqpaq Yeqsur aer-eu, “Ngar-aq, nawr khaeqluf-eu Yeqsur ma. Nawr jeqzaq-anr tae-eu darcae-anr baev-eu-aq yawshaq mae.”
\v 6 Khoernar-aq, aqyawf zanqler taq-awr yawdzuq gan’gan-aer aer-eu, “Sanqpaq-or! Nawr, ngaq-anr aqjeq bi janrmawf-eu nya?”
\p Khoerngae, Sanqpaq Yeqsur, aqyawf-anr aerkhof naeq-eu, “Tur-awr meuq-anr urler-awq. Nawr aqjeq yajanr-eu la laer aqcawq, nawq-anr aernaeqlaf taef-a.”
\v 7 Aqyawf naeq-aer canluf-eu tsawrhaq deuq tersar khoer-anr yagaq-euq khawf, tiqghaq-anr-iq maqmawr-euq mirnae, dawq maq ngaeqdov nya’ni yawfluf-eu mae.
\v 8 Sawrluv, mirtsa nae turlar-awr, myavnuiv byae ngae, tiqjeq-iq maq mawrnya-a. Khoermirnae, aqyawfmaf, aqyawf-euq aqlaf-anr nyaeftaeq-awr, Daqmaqsaer-anr sheuqur lef-euq mae.
\v 9 Aqyawf smq nan keuvni, myavnuiv maq mawrnya-aer, maqdzaq maqdawrni jawr-euq mae.
\s1 Aqnaqnir, Sawrluv-anr Bartirsaq Mrnaeq-euq
\p
\v 10 Daqmaqsaer-anr Aqnaqnir laer kur-eu zaqlanr tiq ghaq jawr-eu gar, mawrle-euq lafkhoer Sanqpaq Yeqsur aer-eu, “Aqnaqnir-or.”
\p Khoerngae, Aqnaqnir aer-eu, “Sanqpaq-or! Ngar heugar jawr ma.”
\p
\v 11 Khoerngae, Sanqpaq Yeqsur, aqyawf-anr heulof-aer aernaeq-euq mae: “Tur-awr, Gardawr laer kur-eu garma khoerkanr-anr ir-awq. Yurdav-euq irkanr jawr-eu, Daqsuv-anr nae lar-euq Sawrluv laer kur-eu tiq ghaq-anr haw-ir-awq. Nymq-mr aqyawf guiqlanq sharluf-eu mae.
\v 12 Aqyawf-anr mawrle-euq lafkhoer Aqnaqnir laer kur-eu tiq ghaq urlar-awr, aqyawf-euq myavnuiv par mawrnya larni, aqyawf-euq khoertav aqlaf bafdav naeq-euq gar khawf ya’mawr-euq mae.”
\p
\v 13 Khoerngae, Aqnaqnir heulof-aer aerkhof naeq-euq mae: “Sanqpaq-or! Tsawrhaq heughaq-aq, Yeqlursaqlaeq-anr jawr-eu nawq-euq tsawrshawr deuq-anr arnavni lavtanq lavnar naeq-euq garkawv, ngar, ghawqmya ghaq ja-eu gar yagaq-euq ma.
\v 14 Nymq-mr heugar khawf, nawq-euq tsawrmyanr-anr kharkur-eu tsawrhaq deuq-anr nyaef ma laer pirma aqyuif deuq-anr nae aryaq zataq-euq mae.”
\p
\v 15 Khoerngae, Sanqpaq Yeqsur, aqyawf-anr heulof-aer aernaeq-euq mae: “Ir-awq. Aqjeq mirnae aernar-aq, aqyawf-aq, aqcawq tsawrjeuq tsawrca, sanqpaq deuq hawr-eu Irsaqleqlav tsawrhaq-euq maeqshi, ngaq-euq tsawrmyanr bipi-awr bi tsafgaq-eu laer ngaq nae tserdov taq-euq ngaq-euq keuka ma.
\v 16 Ngaq-euq tsawrmyanr baqda’nae, aqyawf shaqzanq ghawqmya jeq yadaq-a laer ngar, aqyawf-anr bimawr ma.”
\p
\v 17 Khoermirnae, Aqnaqnir ir-awr, nymr khoernymr-anr urler-euq mae. Aqyawf, Sawrluv-euq khoertav aqlaf bafdav-awr aer-eu, “Maernmr Sawrluv-or! Nawr garpaer-anr oeluf ngae dovle-euq Sanqpaq Yeqsur khoerghaq, nawr myavnuiv mawrnya lar-awr, Yawshawr Saflar byanlarni, ngaq-anr khaerghae lef-euq mae.”
\v 18 Khoerngae, tiqpov taef-aer Sawrluv-euq myavnuiv-anr nae ngaqghaw lof-aer ghae-eu jeq gayawv le-awr, aqyawf-euq myavnuiv mawrnya lar-euq mae. Khoernar-aq, aqyawf turlar-awr bartirsaq hageuf-euq mae.
\v 19 Sawrluv, dzaqdzaq dawrdawr dzaqghaq dawrghaq ngae, ghaq anrkhof lar-euq mae. Khoernar-aq, Sawrluv, Daqmaqsaer-anr jawr-eu zaqlanr deuq naeq-aer heumyav nan jawr-euq mae.
\s1 Sawrluv, Kali-euq Garkawv Maeq-euq
\p
\v 20 Sawrluv tiqpov taef-aer zanrdawq khawqnymr-euq lafkhoer, Kali-aq, Miqyaer-euq Zaqyo mae laer maeqnaeq-euq mae.
\v 21 Kharya gaq-euq tsawrhaq dawqtawvluf zanqler-awr aer-eu, “Tsawrhaq heughaq, Yeqlursaqlaeq-euq lafkhoer, tsawrmyanr heumyanr-anr kharkur-eu tsawrhaq-anr lavcawv-euq khoerghaq maqngeur-a lor? Heugar khawf khoerlof-aer janr-eu gharduq, aqyawf, aqyawf maf-anr nyaef-awr pirma aqyuif deuq jawr-eu gar sheuqghae-eu laer, aqyawf oe-euq maqngeur-a laq?”
\v 22 Aerkhawf, Sawrluv tiqjawr sair tiqjawr ghaq khavdzaeq lar-awr, Yeqsur-aq, Kali mae laer yawmuiq-aer aerduq nya-eu mirnae, Daqmaqsaer-anr jawr-eu Yurdav tsawrhaq deuq zanqlerjir taq-euq mae.
\p
\v 23 Ghawqmya nan dzeur-ir ngae, Yurdav tsawrhaq deuq, Sawrluv-anr saef-eu laer tov-eu mae.
\v 24 Aerkhawf, aqyawfmaf nae tov-euq khoer Sawrluv yasiq-euq mae. Aqyawfmaf, Sawrluv-anr saef-eu laer uqcif nan’ghanr maqaer, meuq-euq lanrkhaeq deuq-anr lofluf-eu mae.
\v 25 Khoermirnae, uqcif pawdzer, zaqlanr deuq nae aqyawf-anr khavpuq puqma-anr biur-awr, meuq-euq lanr-anr nae pyaeqka ghae-euq mae.
\s1 Sawrluv, Yeqlursaqlaeq-anr Jawr-euq
\p
\v 26 Khoernar-aq, Sawrluv, Yeqlursaqlaeq-anr larkeuv-awr, zaqlanr deuq naeq-aer gawfler-eu laer laejae-euq khawf, aqyawfmaf dawqtawvluf, Sawrluv zaqlanr pyeuflar-euq mae laer maq jancoer-aer guv-eu mae.
\v 27 Aerkhawf, Baqnaqbar, aqyawf-anr sheuq-awr ghaqkhaer deuq jawr-eu gar dzoer-ir-euq mae. Sawrluv garma garpaer-anr, Sanqpaq Yeqsur-anr aqjox-aer mawr-awr, Sanqpaq Yeqsur, aqyawf-anr dawq aqjox-aer ngaeqcawq le-euq garkawv hawr-eu aqyawf, Daqmaqsaer-anr Yeqsur-euq tsawrmyanr-anr ghoeghoe-aer nuima khaqduqni dawqmaeq aqjox-aer maeq-euq garkawv khawf, aqyawf maf-anr dzawrnaeq-euq mae.
\v 28 Khoermirnae, aqyawf, aqyawfmaf naeq-aer irir larlar-aer Yeqlursaqlaeq-anr jawr-euq mae.
\v 29 Aqyawf, Sanqpaq Yeqsur-euq tsawrmyanr-anr ghoeghoe-aer, nuima khaqduqni dawqmaeq maeq-euq mae. Heqlaqsar tsawrhaq deuq naeq-aer tsawrpyaer pyaer-euq mae. Khoerngae, aqyawfmaf, aqyawf-anr saef-eu laer laejae-eu mae.
\v 30 Aqyuif aqnyir deuq, garkawv khoer-anr yasiq ngae, aqyawf-anr Gaersaqlir-anr sheuqkeuv ha-ir-awr, Daqsuv-anr bile-euq mae.
\p
\v 31 Khoerngae, Yurdav mirkhanq, Gaqliqlaer mirkhanq hawr-eu Saqmaqliv mirkhanq doeni jawr-eu Kali-anr jan-eu armur deuq, nuisar of-eu lafkhoer yajawr-awr huiqlar manrlar-euq mae. Sanqpaq Miqyaer-anr yawzeu baw-awr, Yawshawr Saflar ghaq bif-eu lof-aer daefghae-eu lafkhoer, aqyawfmaf myaqlar-euq mae.
\s1 Aerneq-anr Bi Taqler-euq
\p
\v 32 Khoerngae, heulof-aer pyeuflar-euq mae. Beqtuvluv doedoe-aer can-awr, Lurda-anr jawr-eu tsawrshawr jawr-eu gar oeka-euq mae.
\v 33 Khoergar, kuirshir lafshir shir-eu mirnae, yaef khof byanni yufzar-anr taef-aer galaf-euq Aerneq laer kur-eu tiq ghaq-anr ya’mawr-euq mae.
\v 34 Beqtuvluv, aqyawf-anr aernaeq-eu, “Aerneq-or! Yeqsur Kali, nawq-anr lavtaq luf-eu mae. Tur-awr nawq-euq yufzar lavluiv-awq.” Khoerngae, tiqpov taef-aer aqyawf turlar-euq mae.
\v 35 Lurda hawr-eu Saqlor mirkhanq-anr jawr-eu tsawrhaq dawqtawvluf khoerghaq-anr ya’mawr ngae, Sanqpaq Yeqsur jawr-eu paw pyawrlar jir-euq mae.
\s1 Dawkar-anr Bi Ghofdaef Lar-euq
\p
\v 36 Yurbeq meuq-anr Daqbirtav laer kur-eu zaqlanr pyeuf-euq zaqmiq aqbur tiq ghaq jawr-eu mae. Daqbirtav-aq,\f + \fr 9:36 \fk Daqbirtav \ft Daqbirtav hawr-eu Dawkar-euq dawqtsuif-aq, khaqtsaev laer aermawf-eu mae. \f* Dawkar laer aermawf-eu mae. Aqyawf aqmyanluf yawmuiq jeq mr-awr, gamfnaeq-eu tiq ghaq mae.
\v 37 Aerkhawf, khoerngae yamq-anr aqyawf narlar-awr shir-euq mae. Aqcawq, aqyawf-anr ircuf dzuifnaeq-awr, nymr laftav tiv-euq kuvlawv-anr baftaq-euq mae.
\v 38 Lurda-aq, Yurbeq meuq-euq dawqpae jav-eu mirnae, Beqtuvluv khoergar jawr mae laer zaqlanr deuq yagaq ngae, aqyawfmaf, aqyawf jawr-eu gar tsawrhaq nyiq ghaq khaerghae lef-awr, maq nyinaqni aqyawfmaf jawr-eu gar oe-awq laer bi tanqshar ler-euq mae.
\p
\v 39 Khoerngae, Beqtuvluv tur-awr aqyawfnyaf naeq-aer ir-euq mae. Khoergar irkeuv-euq naeq-aer, aqcawq, aqyawf-anr nymr laftav tiv-euq kuvlawv-anr sheuqdav lef-euq mae. Miqcoeq miqma dawqtawvluf Beqtuvluv-euq dawqpae yawf-awr, Dawkar daef ngae guf-euq paerkhanq hawr-eu maeqtsoeq deuq, aqyawf-anr sheuhaw sheuhaw-aer ngoer-eu mae.
\v 40 Beqtuvluv, aqyawfmaf yawqghaq navluf-anr bidov-ir-awr, pawqtsuif pawqdmq dmq-awr guiqlanq shar-euq mae. Khoernar-aq, shir-euq mawrdo jav-eu paw ghawrpyawr-awr aer-eu, “Daqbirtav-or! Tur-awq.” Khoerngae, aqyawf myavnuiv byaelar-awr, Beqtuvluv-anr mawr ngae turnuir lar-euq mae.
\v 41 Khoerngae, Beqtuvluv, aqlaf cawqja-awr, aqyawf-anr gheutur naeq-euq mae. Khoernar-aq, tsawrshawr deuq hawr-eu miqcoeq miqma deuq-anr kurlaf-awr, Dawkar yawdaef-aer aqyawf maf-anr a’naeq-euq mae.
\v 42 Garkawv heu Yurbeq meuq meuqlan-aer gaqdoe-ir-awr, tsawrhaq ghawqmya’ni Sanqpaq Yeqsur-anr janlar-euq mae.
\v 43 Khoernar-aq, Beqtuvluv, Yurbeq meuq-anr jawr-eu Sirmoq laer kur-eu shaqkhov janranq-eu ghaq-euq nymr-anr ghawqmya nan jawr-euq mae.
\c 10
\s1 Beqtuvluv Hawr-eu Gorneqlir
\p
\v 1 Gaersaqlir-anr Gorneqlir laer kur-eu tiq ghaq jawr-eu mae. Aqyawf-aq, Irdaqliq Guirmaf laer kur-eu guirmaf tiq mur-euq yardzoeq guirhuq tiq ghaq mae.
\v 2 Aqyawf hawr-eu aqyawf-euq miqsawrzaq yawqghaq navluf Miqyaer-anr guv-awr uqduq tanq-eu tsawrhaq pyeuf-eu mae. Yawqjawr navluf mirkhanqzaq-anr gamfnaeq-awr, aqmyanluf Miqyaer-anr guiqlanq sharluf-eu mae.
\v 3 Tiqnan, uqciftaw paw naqliq smr laf byanlar ngae, mawrle-eu lafkhoer byacaevni ya’mawr-euq Miqyaer-euq mqtav ghaqkhaer tiq ghaq, aqyawf jawr-eu gar urlar-awr aqyawf-anr aernaeq-eu, “Gorneqlir-or!”
\p
\v 4 Khoerngae, Gorneqlir, aqyawf-anr hawtsov taq-awr guv duidui-eu lafkhoer aer-eu, “Sanqpaq-or! Aqjeq aer-eu le?”
\p Khoerngae, mqtav ghaqkhaer khoerghaq, aqyawf-anr heulof-aer aernaeq-euq mae: “Nawq-euq guiqlanq shardawq hawr-eu nawq nae gamfnaeq-euq jeq Miqyaer-euq maeqshi larkeuv-awr, aqyawf noeqmawr luf-eu mae.
\v 5 Nymq-mr nawr, tsawrhaq khaerghae-awr, Yurbeq meuq-anr jawr-eu Beqtuvluv laer kur-eu Sirmoq-anr bi kurlaq-ir-awq.
\v 6 Aqyawf-aq, iqmalavshav-euq lawrdzer-anr jav-eu bawkhov janranq-eu Sirmoq-euq nymr-anr jawrluf mae. Nawr aqjeq yajanr-a laer aqyawf, nawq-anr aernaeqlaf taef-a.”
\p
\v 7 Aqyawf-anr ngaeqcawq le-euq mqtav ghaqkhaer khoerghaq ghofdov-ir dzeur ngae, Gorneqlir, aqyawf-euq nymrkhanq-euq kuirlaf zaqkhav nyiq ghaq hawr-eu, aqmyanluf aqyawf-euq myawqkhaer ghov-eu laer lofluf-eu tsawrhaq deuq-euq lafkhoer nae, Miqyaer-anr guv-eu guirzaq tiq ghaq-anr kurlaf-euq mae.
\v 8 Khoernar-aq, khoerdeuq dawqtawvluf, aqyawf, aqyawf maf-anr jashawnaeq ghaq ngae, Yurbeq meuq-anr khaerghae-euq mae.
\s1 Beqtuvluv-anr Mawrle-euq
\p
\v 9 Nishawq ngae nan, aqyawfmaf garma dov-ir-awr, meuq-euq dawqpae irkeuv-awr, nanlov caelarmawf ngae, Beqtuvluv guiqlanq shar-eu laer nymrmq-anr\f + \fr 10:9 \fk Nymrmq \ft Nymrmq heu-aq, tsawrhaq jawrnya-eu sarlaevni janrtaq-euq mae.\f* davler-euq mae.
\v 10 Khoerngae, aqyawf hawq yawkhav-aer maeflar-awr, hawq dzaqmawf-eu mae. Aerkhawf, aqcawq laeqhmqluf ngae, Beqtuvluv-anr mawrle-eu lafkhoer heulof-aer ya’mawr-euq mae.
\v 11 Mq panlar-awr, saqpar parma lof-aer ghae-eu tiq hmq, lafcoer oeq coer-anr paftawf taq-awr, aqyawf jawr-eu paw mirtsaq-anr pyaeqka lef-eu gar, aqyawf ya’mawr-euq mae.
\v 12 Saqpar-euq lafkhoer, mirtsaq-euq khoertav-euq oeq kuir tsof-eu jeqzaq kharngeur-eu jeq, jeqzaq yawghae deuq, joejoe-aer can-eu jeqzaq hawr-eu mqtav zaw-eu arjir deuq ur-eu mae.
\v 13 Khoerngae, tersar tiq sar aqyawf-anr aernaeq-eu, “Beqtuvluv-or! Tur-awr saef-awr dzaq-awq.”
\p
\v 14 Aerkhawf, Beqtuvluv aer-eu, “Sanqpaq-or! Maq geufnya-a. Maq dzaqkhmq-eu jeq hawr-eu maqshawr-eu jeq, ngar tiqpov-iq maq dzaqhaw-aq.”
\p
\v 15 Tersar khoer nyiq pov tiqpov aqyawf-anr paraer-eu, “Miqyaer nae shawr-euq jeq-anr maq dzaqkhmq-eu jeq laer nawr taqsawx.”
\v 16 Khoerlof-aer smq pov keuvni pyeuflar ghaq-awr, saqpar parma-anr dur-eu khoerhmq, mq-anr par gheukhofdav lef-euq mae.
\p
\v 17 Beqtuvluv, mawrle-eu lafkhoer ya’mawr-euq khoer aqjeq aermawf-eu nga laer yawqha taef-aer noeqzanq taq-awr jawrluf ngae, hawsher-eq, Gorneqlir nae khaerghae lef-euq tsawrhaq khoerdeuq, Sirmoq-euq nymr-anr narhaq narhaq-aer larkeuv taq-awr ghovkhaeq-anr yawfluf-eu mae.
\v 18 Khoerngae, Beqtuvluv laer kur-eu Sirmoq khoerghaq, khoergar jawr mae lor laer aqyawfmaf kurkur-aer narhaq-eu mae.
\p
\v 19 Beqtuvluv mawrle-euq jeq-euq garkawv sharnoeqluf ngae, muiq-eu Saflar, aqyawf-anr heulof-aer aer-eu mae: “Hawsher-eq, tsawrhaq smr ghaq, nawq-anr povluf-eu mae.
\v 20 Teumirnae tur-awr irka-awr, aqyawfmaf naeq-aer ir-awq. Nuima povpov lavlav-aer tiqpawf-iq taqghae. Aqjeq mirnae aernar-aq, ngaq nae aqyawf maf-anr bi’oe-euq ma.”
\p
\v 21 Khoerngae, Beqtuvluv irka-awr, Gorneqlir nae khaerghae lef-euq tsawrhaq khoerdeuq-anr aernaeq-eu, “Haeq, nawmaf povluf-eu ghaq-aq ngar ma. Nawmaf aqjeq mirnae oe-euq le?”
\p
\v 22 Khoerngae, aqyawfmaf aer-eu, “Yardzoeq guirhuq Gorneqlir-aq, Miqyaer-anr guv-awr, Yurdav tsawrjeuq tsawrca dawqtawv luf-euq lafkhoer tsawrmyanr muiq-eu, tsaq-awr dawr-eu tiq ghaq mae. Nawq-anr aqyawf-euq irkanr-euq lafkhoer kurur-awr, nawq-euq dawq narhaq-awq laer shawr-eu mqtav ghaqkhaer tiq ghaq, aqyawf-anr aernaeq le-euq mae.”
\v 23 Khoernar-aq, Beqtuvluv, aqyawf maf-anr irkanr ha’ur-awr, uqcif tiq mir biyaf-euq mae. Nishawq ngae nan, Beqtuvluv, aqyawfmaf naeq-aer le-euq mae. Yurbeq meuq-anr jawr-eu aqyuif aqnyir heumyav ghaq khawf aqyawf naeq-aer lecaw-euq mae.
\s1 Beqtuvluv, Gorneqlir-anr Dzoer-euq
\p
\v 24 Sarpaeq ngae nan, aqyawfmaf, Gaersaqlir-anr lekeuv-euq mae. Gorneqlir, aqyawf-euq aqyuif aqnyir hawr-eu cawq yawghoer deuq kuruiq-awr, aqyawf maf-anr dawqluf-eu mae.
\v 25 Beqtuvluv urler-euq naeq-aer, Gorneqlir, aqyawf-anr mawr-awr, aqyawf-euq aqkuir-euq maeqshi awbyav-awr uqduq tanq-eu mae.
\v 26 Khoerngae, Beqtuvluv, aqyawf-anr gheutur-awr aer-eu, “Tur-awq, ngar khawf tsawrhaqzaq taef ma.”
\p
\v 27 Beqtuvluv, aqyawf naeq-aer dawq ngaeqcawq ngaeqcawq-aer urler ngae, tsawrhaq ghawqmya’ni uiqlar taq-euq gar ya’mawr-euq mae.
\v 28 Khoernar-aq, aqyawf, aqyawf maf-anr heulof-aer aernaeq-euq mae, “Yurdav tsawrhaq tiq ghaq, yawqkhanq yawqmir yawq-euq tsawrhaq naeq-aer cawq cawq-eu maqngeur nar-aq, aqyawfmaf jawr-eu gar ir-eu heu, maq janrkhmq-a laer nawmaf siqnya-eu mae. Aerkhawf, tsawrhaq tiqghaq-anr-iq maq cawqkhmq-eu hawr-eu maqshawr-eu laer taqsawx laer, Miqyaer, ngaq-anr maeqnaeq laf-euq mae.
\v 29 Khoermirnae, ngaq-anr kurlar-euq naeq-aer, ngar khoerheu laer maqaerni lar-euq ma. Nawmaf, ngaq-anr aqjeq mirnae bi kurlaq le-euq le laer narhaqmawf mir-a?”
\p
\v 30 Khoerngae, Gorneqlir heulof-aer aer-eu mae, “Dzeurlaf-euq oeq nan ngae nan-anr nae heuyamq-anr keuvni, ngar dzardzaq sheuq-euq ma. Uqciftaw naqliq smr laf-anr ngar, irkanr-euq lafkhoer guiqlanq sharluf ngae, tsawrhaq tiq ghaq yawshaef bya-eu maeqtsoeq dm-awr, ngaq-euq maeqshi yawfle-awr,
\v 31 heulof-aer aer-eu mae: ‘Gorneqlir-or! Nawq-euq guiqlanq shardawq-anr Miqyaer gaq-awr, nawq nae gamfnaeq-euq deuq-anr khawf Miqyaer-euq maeqshi aqyawf noeqmawr luf-eu mae.
\v 32 Khoermirnae, nawr, Yurbeq meuq-anr tsawrhaq khaerghae-awr, Beqtuvluv laer kur-eu Sirmoq khoerghaq-anr bi kurlaq-ir-awq. Aqyawf-aq, iqmalavshav-euq lawrdzer-anr jav-eu bawkhov janranq-eu Sirmoq-euq nymr-anr jawr-eu mae. Aqyawf larkeuv ngae, aqyawf, nawq-anr ja’maeq naeqlaf taef-a.’
\v 33 Khoermirnae, ngar tiqpov taef-aer nawr jawr-eu gar khaerghae lef-euq ma. Nawr lar-euq-aq zawr muiq-eu mae. Miqyaer nae nawq-anr biftaq-euq yawqdawq navluf-anr narhaq-eu laer, nymq-mr nga’maf, Miqyaer-euq maeqshi uiqlar taq-euq ma.”
\s1 Beqtuvluv Dawqmaeq Maeq-euq
\p
\v 34 Khoerngae, Beqtuvluv, khaqmae mrnga-awr heulof-aer aer-eu mae, “Yawtsaq yawdawr-euq lafkhoer, Miqyaer-aq, myavpyawq huiqnyir maqtser nga laer, ngar siqduq-euq ma.
\v 35 Aerkhawf, yawqjeuq yawqca navluf-euq lafkhoer, aqyawf-anr guv-awr tsaq-awr dawr-eu jeq mr-eu tsawrhaq yawqghaq navluf-anr aqyawf hageuf-eu mae.
\v 36 Miqyaer, aqyawf-euq dawq, Irsaqleqlav tsawrhaq-anr bif-euq mae. Dawq khoerdawq-aq, dawqtawv luf-euq Sanqpaq pyeuf-eu Yeqsur Kali-euq baqda’nae, nuisar biza’ni maeq-eu guiqlanqdawq mae.
\v 37 Yorhaq, bartirsaq-euq garkawv dawqmaeq maeq-eu khoer dzeur-euq nar-aq, Gaqliqlaer mirkhanq-anr danqbae-awr, Yurdav mirkhanq doeni maeqkhawq jir-euq dawq heu-anr nawmaf siqnya-eu mae.
\v 38 Miqyaer, Naqzaqlaer tsawrhaq Yeqsur-anr Yawshawr Saflar hawr-eu baoq nae tsaqtsov-awr, aqyawf doedoe-aer can ngae, Miqyaer, aqyawf naeq-aer jawr-eu mirnae, yawmuiq jeq mr-awr, naef sanqpaq khaeq-awr khav-eu gar daqluf-eu tsawrhaq dawqtawv luf-anr bi taqler-euq mae.
\p
\v 39 Aqyawf nae Yurdav mirkhanq hawr-eu Yeqlursaqlaeq-anr kharmr-euq yawqjeq navluf-euq garkawv nga’maf sarkir kamq-eu ma. Aqcawq, aqyawf-anr lafyaq-euq khoertav gheuceuq-awr saef-euq mae.
\v 40 Aerkhawf, smq nan keuvlar-euq nar-aq, Miqyaer, Yeqsur-anr bi ghofdaef lar-awr, aqyawf-euq mawrdo byacaevni bimawr-euq mae.
\v 41 Mirkhanqzaq dawqtawv luf-anr bimawr-euq maqngeur-a. Sarkir bikamq-eu laer yawbae ngae nae, Miqyaer nae tserdov taq-euq nga’maf-anr bimawr naeqlaf-euq taef mae. Aqyawf shir-euq gar nae ghofdaef lar-awr, nga’maf, aqyawf naeq-aer dzaqtaf dawrtaf-euq ma.
\v 42 Aqcawq-anr dawqmaeq maeq-awr, daefluf-eu tsawrhaq-anr khawf, shir-euq tsawrhaq-anr khawf, yarkhaq dar-eu ghaq geufni, Miqyaer, Yeqsur-anr tserdov taq-euq mae laer, sarkir bikamq-eu gharduq, aqyawf, nga’maf-anr dawq bifyaf-euq mae.
\v 43 Aqyawf-anr kharjan-eu aqsur ghaq maqkaq, aqyawf-euq tsawrmyanr baqda’nae iqbax pyaeq-eu jeq za taef-a laer, Miqyaer gharduq ngaeqdan-eu tsawrhaq yawqghaq navluf aqyawf-euq garkawv sarkir kamqtaq-euq mae.”
\s1 Aqcawq Tsawrjeuq, Yawshawr Saflar Za-euq
\p
\v 44 Beqtuvluv dawq heudeuq ngaeqluf ngae, aqyawf-euq dawq narhaq luf-eu tsawrhaq dawqtawv luf-euq khoertav, Yawshawr Saflar zafka le-euq mae.
\v 45 Aqcawq tsawrjeuq tsawrca-euq khoertav khawf, Miqyaer, Yawshawr Saflar-euq lafsawq shaevdav naeq-euq mirnae, Beqtuvluv naeq-aer lar-euq bawkhov maeqdzaq yaeq-euq jan-eu tsawrhaq khoerdeuq ya’mawr ngae zanqler-euq mae.
\v 46 Aqjeq mirnae aernar-aq, tsawrhaq heudeuq yawqjeq yawq-euq dawq bavbav-aer Miqyaer-anr ciqhuiq ciqmanr-eu gar yagaq ya’mawr-euq mae.
\p
\v 47 Khoerngae, Beqtuvluv aer-eu, “Tsawrhaq heudeuq khawf aqduimaf lof-aer Yawshawr Saflar za-euq mae. Aqyawf maf-anr ircuf-euq lafkhoer bartirsaq taq hageuf laer aqsur ghaq lavtsoeq nya-eu la?”
\v 48 Khoermirnae, Beqtuvluv, aqyawf maf-anr Sanqpaq Miqyaer-euq tsawrmyanr-euq uqmov bartirsaq hageuf-awq laer dawq bif-euq mae. Khoernar-aq, aqyawfmaf naeq-aer heumyav nan parjawr naeqlaf laer Beqtuvluv-anr shar-euq mae.
\c 11
\s1 Beqtuvluv Garkawv Aershaw Naeq-euq
\p
\v 1 Ghaqkhaer deuq hawr-eu Yurdav mirkhanq-anr jawr-eu aqyuif aqnyir deuq, aqcawq tsawrjeuq tsawrca khawf, Miqyaer-euq dawq hageuf-euq mae laer yagaq-euq mae.
\v 2 Khoermirnae, Beqtuvluv, Yeqlursaqlaeq-anr davlar ngae, aqcawq-anr bawkhov maeqdzaq bi yaeqmawf-eu tsawrhaq deuq, aqyawf-anr iqbax taq-eu lafkhoer,
\v 3 aer-eu, “Nawr beu-euq, bawkhov maeqdzaq maqyaeq-euq tsawrhaq-euq nymr-anr urler-euq uqtaf, aqyawfmaf naeq-aer dzaqtaf dawrtaf-euq nga-eq!”
\p
\v 4 Khoerngae, Beqtuvluv ardanq bae-eu gar nae, tiqjeq sair tiqjeq aqyawf maf-anr aershaw naeq-euq mae. Aqyawf heulof-aer aer-eu mae,
\v 5 “Ngar, Yurbeq meuq-anr jawr-awr guiqlanq sharluf ngae, ngar yufmav mavmawr-eu lof-aer mawrle-euq lafkhoer, lafcoer oeq coer baw-eu saqpar parma lof-aer ghae-eu tiq hmq, mq-anr nae, ngaq-euq maeqshi pyaeqka lef-euq gar, ngar ya’mawr-euq ma.
\v 6 Khoer-euq lafkhoer ngar yawmuiq-aer hawduq ngae, mirtsaq-euq khoertav-euq oeq kuir tsof-eu jeqzaq deuq hawr-eu jeqzaq yawghae deuq, joejoe-aer can-eu jeqzaq hawr-eu mqtav zaw-eu arjir deuq ur-eu gar ngar ya’mawr-euq ma.
\v 7 Khoerngae, ‘Beqtuvluv-or! Tur-awr, saef-awr dzaq-awq’ laer aer-eu tersar-anr ngar yagaq-euq ma.
\p
\v 8 Aerkhawf, ngar, ‘Sanqpaq-or! Maq geufnya-a. Maq dzaqkhmq-eu jeq hawr-eu maqshawr-eu jeq, ngaq-euq khaqmae-anr tiqpov-iq maq dawvluv haw-aq’ laer aernaeq-euq ma.
\p
\v 9 Khoerngae, mq-anr nae tersar nyiq pov tiqpov par aerkhof lef-eu, ‘Miqyaer nae shawr-euq jeq-anr maq dzaqkhmq-eu jeq laer nawr taqsawx.’
\v 10 Khoerlof-aer smq pov keuvni pyeuflar ghaq-awr, khoerdeuq dawqtawvluf mq-anr par gheudav lef-euq mae.
\p
\v 11 Khoerngae khavtseuvni, Gaersaqlir-anr nae ngar jawr-eu gar bi khaerghae lef-euq tsawrhaq smr ghaq, ngar jawr-eu nymr-euq ghovkhaeq-anr oekeuv taq-awr yawfluf-eu mae.
\v 12 Khoerngae, muiq-eu Saflar, ngaq-anr aernaeq laf-eu, nuima povpov lavlav-aer maqghaeni aqyawfmaf naeq-aer le-awq. Aqyuif aqnyir heu kof ghaq khawf ngaq naeq-aer le-awr, khoerghaq-euq nymr-anr urler-euq ma.
\v 13 Mqtav ghaqkhaer tiq ghaq, aqyawf-euq irkanr yawfle-euq gar aqyawf aqjox-aer ya’mawr-euq garkawv, khoerghaq, nga’maf-anr dzawrnaeq laf-euq mae. Mqtav ghaqkhaer khoerghaq, aqyawf-anr heulof-aer aernaeq laf-euq mae laer aer-eu mae, ‘Yurbeq meuq-anr tsawrhaq khaerghae-awr, Beqtuvluv laer kur-eu Sirmoq-anr bi kurlaq-ir-awq.
\v 14 Nawr hawr-eu nawq-euq miqsawrzaq yawqghaq navluf yabuq-ir ni, aqyawf, nawq-anr dawqja ja’maeq naeqlaf taef-a.’
\p
\v 15 “Ngar ngaeqdanq bae-euq naeq-aer, yawbae aqdui-euq khoertav Yawshawr Saflar zafka le-euq lof-aer, aqyawf maf-euq khoertav khawf zafka le-euq mae.
\v 16 Khoerngae, ngar, Sanqpaq Yeqsur nae aernaeq laf-euq dawq heudawq-anr noeqdov lar-euq mir-a. Aqyawf aer-eu, ‘Yorhaq-aq, ircuf nae bartirsaq mrnaeq-euq mae. Aerkhawf, nawmaf-aq, Yawshawr Saflar-euq lafkhoer bartirsaq ya hageuf taef-a.’
\v 17 Aqdui, Sanqpaq Yeqsur Kali-anr janlar ngae, Miqyaer, aqdui-anr lafsawq bifnaeq laf-euq lof-aer, aqyawf maf-anr khawf bifnaeq-euq ngeur nar-aq, Miqyaer-anr lavtsoeq nya’ni ngar, aqsur ghaq la?”
\p
\v 18 Aqyawfmaf garkawv khoer-anr yagaq ngae, ciqcur savni jawr-awr Miqyaer-anr ciqhuiq ciqmanr-eu, “Tox-aer mar-iq, aqcawq tsawrjeuq tsawrca-anr khawf daef-eu jeq bi za’ni Miqyaer, aqyawf maf-anr bi noeqpov bi noeqpar-euq ngar-a.”
\s1 Aqdirawq Kalizaq Armur
\p
\v 19 Saqteqpaq-anr khaeq-awr khav-euq mirnae, jawrbyav taq-euq tsawrhaq khoerdeuq, Pirnir mirkhanq, Gurbaqlur irjawlanr hawr-eu Aqdirawq-anr keuvni ir-awr, Yurdav tsawrhaq-anr taef-aer dawqmaeq maeqnaeq-euq mae.
\v 20 Aerkhawf, Gurbaqlur irjawlanr hawr-eu Kurleqniq mirkhanq-anr jawr-eu tiqpavnav deuq-aq, aqyawfmaf, Aqdirawq-anr larkeuv ngae, Heqlaqsar tsawrhaq-anr khawf ngaeqcawq-awr, Sanqpaq Yeqsur-euq garkawv dawqmaeq maeqnaeq-euq mae.
\v 21 Sanqpaq Miqyaer-euq aqlaf, aqyawf maf-anr sheuqghae luf-eu mirnae, tsawrhaq ghawqmya’ni Sanqpaq Miqyaer-anr janlar-awr, aqyawf jawr-eu paw pyawrlar-euq mae.
\p
\v 22 Garkawv heudeuq, Yeqlursaqlaeq-anr jawr-eu Kali-anr jan-eu armur deuq-euq naqbawr-anr gaqkeuv ler-awr, aqyawfmaf, Baqnaqbar-anr khaer-awr, Aqdirawq meuq-anr bi’ir-euq mae.
\v 23 Aqyawf khoergar irkeuv-awr, Miqyaer-euq guiqlanq yawdzanr-anr ya’mawr-euq mirnae, laqkhaq caer-eu mae. Aqyawf, aqyawfmaf yawqghaq navluf-anr nuima zifdanni, Sanqpaq Miqyaer-euq dawqpae taeqni daef-awq laer ghaq bif-euq mae.
\v 24 Baqnaqbar-aq, tsawrmuiq tsawrjaq tiq ghaq pyeuf-awr Yawshawr Saflar hawr-eu jan-eu nuima tiqbyanni anr-eu mae. Khoerngae, tsawrhaq, baqmaf-aer Sanqpaq Miqyaer jawr-eu paw lanqlar-euq mae.
\p
\v 25 Khoernar-aq, Baqnaqbar, Daqsuv-anr ir-awr, Sawrluv-anr pov-ir-euq mae.
\v 26 Aqyawf-anr povmawr ngae, Aqdirawq meuq-anr sheuqlaf-euq mae. Aqyawfnyaf tiq khof byanni khoergar jawr-awr, Kali-anr jan-eu armur naeq-aer uiqler uiqler-aer tsawrhaq ghawqmya ni-anr maeqnaeq tsovnaeq-euq mae. Zaqlanr deuq-anr Kalizaq laer kur-eu-aq, Aqdirawq meuq-anr nae kurbae bae-euq mae.
\p
\v 27 Khoerngae yamq-anr, Miqyaer gharduq ngaeqdan-eu deuq Yeqlursaqlaeq-anr nae Aqdirawq meuq-anr oeka-euq mae.
\v 28 Aqyawf maf-euq lafkhoer, Aqgaqbar laer kur-eu tiq ghaq turlar-awr, muiq-eu Saflar sheuqghae-eu lafkhoer, mirtsaq doeni maefdui shuf duidui-eu jeq keuvle taef-a laer bimawr-euq mae. Maef-awr shuf-eu khoer-aq, sanqpaq Gaersaq Gaqlawrdir dzoeqdzaq mrluf ngae keuvle-euq mae.
\v 29 Khoerngae, zaqlanr deuq yawqha khar ghaenya-eu lof-aer, Yurdav mirkhanq-anr jawr-eu aqyuif aqnyir deuq-anr cawba-eu pyur shaghae ma laer noeqtsaev taq-euq mae.
\v 30 Aqyawfmaf nae noeqtsaev taq-euq lof-aer mr-awr, Baqnaqbar hawr-eu Sawrluv-euq aqlaf-anr ghoe-awr nae Kalizaq armur-euq aqyuif aqtsu deuq jawr-eu gar bi shaha ler-euq mae.
\c 12
\s1 Yaqkov-anr Saef-euq
\p
\v 1 Khoerngae yamq-anr, sanqpaq Heqlor, aqyawf-euq aqlaf nae Kalizaq armur-euq lafkhoer jawr-eu tiqpavnav deuq-anr yaeqbawq-aer janrnaeq-euq mae.
\v 2 Khoernar-aq, aqyawf, micaer nae Yorhaq-euq maernmr Yaqkov-anr saef-euq mae.
\v 3 Khoerlof-aer saef-eu gar Yurdav tsawrhaq nuikhanrshir nga laer, aqyawf ya’mawr ngae, Beqtuvluv-anr khawf parnyaef-euq mae. Khoerngae yamq-aq, Daeqtseq maqdawv-euq kaqmur dzaq-eu yawbui-anr tsaq-eu mae.
\v 4 Khoermirnae, Heqlor, Beqtuvluv-anr nyaef-awr kuv-anr dawvtaq-euq mae. Aqyawf-anr guirzaq oeq ghaq tiq mur murtaq-euq, oeq mur nae bilof-euq mae. Baqsaqkaq yawbui dzeur-euq nar-aq, aqyawf-anr mirkhanqzaq-euq maeqshi yarkhaqdar ma laer noeqtaq-euq mae.
\p
\v 5 Khoermirnae, Beqtuvluv kuv-anr bi kaflanr taq-euq mae. Aerkhawf, Kalizaq armur-aq, maq naqlerni aqyawf-euq gharduq Miqyaer-anr guiqlanq shar-euq mae.
\s1 Beqtuvluv Kuv-anr Nae Dovle-euq
\p
\v 6 Heqlor, Beqtuvluv-anr yarkhaq dar-eu laer ghae-eu jeqhu ngae mir, Beqtuvluv-aq, shmrcav nyiq cav nae bi paftaq-awr, guirzaq nyiq ghaq-euq ghanrcae yufluf-eu mae. Lofluf-eu deuq khawf, kuv-euq larghov-euq lafnyir paw lofluf-eu mae.
\v 7 Khoerngae, Sanqpaq Miqyaer-euq mqtav ghaqkhaer tiq ghaq Beqtuvluv-euq gardzer yawfle-awr, kuv-euq arlawv-euq lafkhoer yawshaef byalar-euq mae. Aqyawf, Beqtuvluv-euq byaghar-anr taevtaev-aer kurnoeq-eu, “Yawkawr-aer tur-awq.” Khoerngae, shmrcav deuq aqyawf-euq aqlaf-anr nae galaev jir-euq mae.
\p
\v 8 Khoernar-aq, mqtav ghaqkhaer, aqyawf-anr aernaeq-eu, “Jofpaf paf-awr saeqnawv arcav paf-awq.” Khoerngae, aqyawf khoerlof-aer janr-euq mae. Mqtav ghaqkhaer khoerghaq paraer-eu, “Nawq-euq paerkhanq paermanr gheudm-awr, ngaq-euq maeqnan cantae lef-awq.”
\v 9 Khoernar-aq, Beqtuvluv, aqyawf-euq maeqnan cantaedov ghae-euq mae. Aerkhawf, mqtav ghaqkhaer khoerghaq mrluf-eu deuq aqdir aqmar nga laer Beqtuvluv maq siqnya-aer, mawrle-euq lafkhoer ya’mawr-euq tiqjeq nya laer taef-aer noeq-euq mae.
\v 10 Aqyawfnyaf yawbae tsanr-anr lof-eu deuq-anr hawr-eu nyiq tsanr tiqtsanr-anr lof-eu deuq-anr irdzeur-awr, meuq-anr ur-ir-eu shmr larghov-anr irkeuv ngae, larghov khoer aqyawxyawf, aqyawf nyaf-anr pannaeq-awr, aqyawfnyaf dov-ir-euq mae. Aqyawfnyaf garma tiqkanr lawcaw-aer irluf ngae, mqtav ghaqkhaer khoerghaq tiqpov taef-aer aqyawf-anr nae ghawq-ir-euq mae.
\p
\v 11 Khoerngae, Beqtuvluv noeqbeur lar-awr aer-eu, “Sanqpaq Miqyaer, aqyawf-euq mqtav ghaqkhaer bi’oe-awr, Heqlor-euq aqlaf hawr-eu Yurdav tsawrhaq nae noeqtmq taq-euq jeq dawqtawv luf-anr nae ngaq-anr bibuq-ir naeqlaf-euq nga laer, nymq-mr ngar aqdir siqduq-euq ma.”
\p
\v 12 Aqyawf garkawv khoer-anr sharnoeq hawghaq dzeur-euq nar-aq, Maqkuv laer khawf kur-eu Yorhaq-euq aqma Maqliv-euq nymr-anr ir-euq mae. Khoergar, tsawrhaq ghawqmya’ni uiqler taq-awr guiqlanq sharluf-eu mae.
\v 13 Beqtuvluv kmrcaer-euq larghov-anr khovluf ngae, Lordeq laer kur-eu aqbur tiq ghaq narhaq le-euq mae.
\v 14 Aqyawf, Beqtuvluv-euq tersar-anr narhaqsiq ngae, laqkhaq caer-eu mirnae, larghov maq pannaeqni, Beqtuvluv larghov-euq maeqshi yawfluf nya laer irkanr-euq lafkhoer caevur lef-awr, aqyawf maf-anr tsafgaq ler-euq mae.
\v 15 Khoerngae, aqyawfmaf, aqyawf-anr, “Nawr uq-ir-euq nya laq” laer aernaeq-euq khawf, aqyawf maqjuqni aerluf-eu mirnae, aqyawfmaf, “Beqtuvluv-euq mqtav ghaqkhaer nya” laer aer-eu mae.
\p
\v 16 Beqtuvluv maq naqlerni larghov-anr khovluf-eu mae. Aqyawfmaf larghov pan-ir ngae, Beqtuvluv-anr ya’mawr-awr, zanq duidui ler-euq mae.
\v 17 Khoerngae, Beqtuvluv, aqyawf maf-anr ciqcurni jawr-awq laer lafdzawr dzawrnaeq-awr, Sanqpaq Miqyaer, aqyawf-anr kuv-anr nae aqjox-aer sheuqdov naeqlaf-euq garkawv, aqyawf maf-anr ja’naeq-awr aer-eu, “Ir-awr, garkawv heu Yaqkov hawr-eu aqyuif aqnyir deuq-anr dzawrnaeq-ir-awq.” Khoernar-aq, aqyawf dov-ir-awr, yawqgaryawq ir-euq mae.
\p
\v 18 Uqbya byalar-euq naeq-aer, Beqtuvluv aqgeugar ir-euq nga laer maq siqnya-eu mirnae, guirzaq khoerdeuq suqsaq duidui luf-eu mae.
\v 19 Heqlor, aqyawf-anr pov ngae maq povmawr nya-euq mirnae, lofpir-eu deuq-anr yawmuiq-aer narhaq ghaq-euq nar-aq, aqyawf maf-anr saef-awq laer dawq bif-euq mae. Khoernar-aq, Heqlor, Yurdav mirkhanq-anr nae irka ghae-awr, Gaersaqlir-anr jawr-ir-euq mae.
\s1 Heqlor Shir-euq
\p
\v 20 Heqlor-aq, Durlu hawr-eu Sirdoq-anr jawr-eu tsawrhaq deuq-anr nuima paer duidui-eu mae. Khoermirnae, aqyawfmaf nuima tiqgar gm-awr, aqyawf jawr-eu gar lar-euq mae. Sanqpaq-anr cawba-eu ghaq Baqlaqdur laer kur-eu ghaq-anr bawqdzaq tsaq-awr, tsaqler dzoerlerni sharler-euq mae. Aqjeq mirnae aernar-aq, aqyawf maf-euq dzaqdzaq dawrdawr Heqlor-euq mirkhanq-anr ghoeluf-eu mae.
\p
\v 21 Nanpax paxtaq-euq arnan keuvlar ngae, Heqlor-aq, sanqpaq-euq maeqtsoeq dm-awr, nuirmanq-anr nuir-awr nae aqyawf maf-anr dawqngaeq dawqtmr mrnaeq-euq mae.
\v 22 Khoerngae, tsawrhaq khoerdeuq gur-eu, “Tersar teu-aq, tsawrhaqzaq-euq tersar maqngeur nya, miqyaer-euq tersar nya!”
\v 23 Khoerngae, Heqlor, Miqyaer-anr maq ciqhuiq maq ciqmanr-eu mirnae, Sanqpaq Miqyaer-euq mqtav ghaqkhaer japyuqni tanqghae lef-awr aqyawf-anr arboeq armawr deuq nae bidzaq-awr, aqyawf saf tsaev-euq mae.
\p
\v 24 Aerkhawf, Miqyaer-euq dawq-aq, huiqlar manrlar luf-awr, khawq-ir byan-ir luf-eu mae.
\p
\v 25 Baqnaqbar hawr-eu Sawrluv, aqyawf nyaf-euq guiqlanq-euq gar mrluiv ghaq-euq nar-aq, Yeqlursaqlaeq-anr nae Maqkuv laer khawf kur-eu Yorhaq-anr sheuq-awr ghof-ir-euq mae.
\c 13
\s1 Baqnaqbar Hawr-eu Sawrluv-anr Khaerdov Ghae-euq
\p
\v 1 Aqdirawq Kalizaq armur-euq lafkhoer, Miqyaer gharduq ngaeqdan-eu deuq hawr-eu maeqnaeq tsovnaeq-eu deuq jawr-eu mae. Tsawrhaq khoerdeuq-aq, Baqnaqbar, Nirgaq laer kur-euq Surmoq, Kurleqniq mirkhanq-anr jawr-eu Lurgir, mirkhanq-anr uvlanr-eu Heqlor naeq-aer tiqkawv lof-aer huiqlar-euq Maqneq hawr-eu Sawrluv, heudeuq mae.
\v 2 Aqyawfmaf, Sanqpaq Miqyaer-anr uqduq tanqtanq-aer dzardzaq sheuqluf ngae, Yawshawr Saflar, aqyawf maf-anr aernaeq-eu, “Ngaq nae aqyawf nyaf-anr kurtaq-awr bi mr-eu laer ghaer-eu gar deuq-anr mrni, ngaq-euq gharduq Baqnaqbar hawr-eu Sawrluv-anr tserpavdov taq-awq.”
\v 3 Khoernar-aq, aqyawfmaf dzardzaq sheuq-awr guiqlanq shar-eu lafkhoer, aqyawf nyaf-euq khoertav aqlaf bafdav naeq-awr khaerdov ghae-euq mae.
\s1 Gurbaqlur Irjawlanr-anr Maeq-euq
\p
\v 4 Khoermirnae, Yawshawr Saflar, aqyawf nyaf-anr khaer-eu lof-aer, Seqlurgir meuq-anr irka-awr, khoergar nae lawq-anr dziq-awr, Gurbaqlur irjawlanr-anr irghae-euq mae.
\v 5 Aqyawfnyaf, Saqlaqmir meuq-anr irkeuv ngae, Yurdav tsawrhaq-euq zanrdawq khawqnymr-euq lafkhoer, Miqyaer-euq dawq maeqnaeq-euq mae. Aqyawfnyaf, Yorhaq-anr-aq, cawba-eu ghaq bigeuf-euq mae.
\p
\v 6 Aqyawfmaf irjawlanr-anr cantsaevdov ghae-awr, Baqpur meuq-anr irkeuv ngae, Yurdav tsawrhaq pyeuf-euq Baqyeqsur laer kur-eu mawloq loqnya-awr, Miqyaer gharduq ngaeqdan-eu jaqmyawf tiq ghaq tanqpuq-euq mae.
\v 7 Heughaq-aq, zaqsiq tsawrganr zawr anr-eu Seqlaqgir Pawrluv laer kur-eu, irjawlanr-euq meuq-anr sanrmr-eu ghaq naeq-aer jawr-eu mae. Meuq-anr sanrmr-eu khoerghaq, Miqyaer-euq dawq gaqmawf-eu mirnae, Baqnaqbar hawr-eu Sawrluv-anr kur-euq mae.
\v 8 Aerkhawf, meuq-anr sanrmr-eu heughaq maqbi janlarni, mawloq loqnya-eu Erlurma laer kur-eu khoerghaq, aqyawf nyaf-anr lavtsoeq luf-eu mae (Erlurma laer aer-eu-aq, mawloq loqnya-eu laer aermawf-eu mae).
\v 9 Khoerngae, Sawrluv laer khawf kur-eu Pawrluv-anr Yawshawr Saflar byanle-awr, mawloq loqnya-eu khoerghaq-anr hawtsov taq-awr,
\v 10 heulof-aer aernaeq-euq mae: “Naef sanqpaq-euq zaqyo-or! Nawr-aq, jaqmyawf hawr-eu maershuir tiqbyanni anr-eu nga. Tsaq-awr dawr-eu dawqtawv luf-anr muir-eu ghaq khawf ngeur nga. Sanqpaq Miqyaer-euq garma yawdawr-anr lavghof-eu nawr maq naqler-eu le siq laq?
\v 11 Nymq-mr Sanqpaq Miqyaer-euq aqlaf nawq-euq khoertav keuvle-awr, nawr myavbaef baef-ir-awr, nanrma-euq yawshaef-anr maq mawrnya’ni tiqkhaeq tiqyamq yajawr taef-a.” Khoerngae, tiqpov taef-aer juqkhoeq lof-aer dur-eu zanrtsuini ghae-eu jeq, aqyawf-euq khoertav keuvle-awr, aqyawf-euq aqlaf-anr nyaeftaeq-awr bi sheuqghae-eu laer, aqyawf jawqlaw jawrlawr-aer tsawrhaq-anr povluf-eu mae.
\v 12 Khoerlof-aer pyeuflar-euq gar meuq-anr sanrmr-eu khoerghaq ya’mawr ngae, aqyawf, Kali-anr janlar-euq mae. Aqjeq mirnae aernar-aq, Sanqpaq Miqyaer-euq garkawv maeqnaeq-eu gar aqyawf zanq duidui ler-euq mae.
\s1 Birsirdir-euq Aqdirawq-anr Maeq-euq
\p
\v 13 Pawrluv hawr-eu aqyawf naeq-aer jawr-eu deuq lawq-anr dziq-awr, Baqpur meuq-anr nae Paqburlir mirkhanq Beqlaqgeq meuq-anr irkeuv-euq mae. Khoergar, Yorhaq, aqyawf nyaf-anr nae ghawq-awr Yeqlursaqlaeq-anr ghofler-euq mae.
\v 14 Khoerngae, aqyawfnyaf, Beqlaqgeq meuq-anr nae dov-ir-awr, Birsirdir mirkhanq-anr jav-eu Aqdirawq-anr lekeuv-euq mae. Landaw jawrnan ngae nan, aqyawfnyaf zanrdawq khawqnymr-anr urler-awr nuir-euq mae.
\v 15 Zanrdawq hawr-eu Miqyaer gharduq ngaeqdan-eu tsawrhaq deuq-euq sanqbof-anr guighaq ngae, zanrdawq khawqnymr-anr uvlanr-eu deuq aqyawfnyaf jawr-eu gar tsawrhaq khaerghae-awr heulof-aer bi tsafgaq-ir-euq mae, “Aqyuif aqnyir deuq-or! Tsawrhaq heudeuq-anr ghaq bifmawf-eu jeq jav nar-aq bif-awq.”
\p
\v 16 Khoerngae, Pawrluv turlar-awr, aqlaf bafdir-awr heulof-aer aer-eu mae: “Irsaqleqlav tsawrhaq hawr-eu Miqyaer-anr guv-eu tsawrhaq deuq-or! Narhaq sher-eq.
\v 17 Irsaqleqlav tsawrhaq heudeuq-euq Miqyaer-aq, aqdui-euq aqpoeq-anr tserdov-awr, Irjirtuv-anr daqyan pyeuf-awr jawr ngae, aqyawf maf-anr ciqhuiq ciqmanr naeq-awr, aqyawf-euq baoq huiq-eu lafdu nae aqyawf maf-anr sheuqdov laf-euq mae.
\v 18 Khoerngae, 40 khof aerghaqni aqyawfmaf nae bawrtsanq bawrdanr-anr mr-awr shar-euq jeq-anr Miqyaer or-euq mae.
\v 19 Aqyawf, Kaqnaq mirkhanq-anr jawr-eu tsawrjeuq shif jeuq-anr lavcawv-awr, mirkhanq heukhanq aqyawf maf-anr biof-euq mae.
\p
\v 20 “Khoernar-aq, Miqyaer gharduq ngaeqdan-eu Saqmeuqlav maq dovlar-euq khoer, 450 khof aerghaqni, Miqyaer, aqyawf maf-anr yarkhaq dar-eu tsawrhaq deuq bifnaeq-euq mae.
\v 21 Khoernar-aq, aqyawfmaf sanqpaq tiq ghaq shar-eu mirnae, Miqyaer, Beqyaqmiq-euq arjeuq arca Girsav-euq zaqyo Sawrluv-anr aqyawf maf-euq sanqpaq 40 khof bigeuf-euq mae.
\v 22 Khoernar-aq, Miqyaer, Sawrluv-anr yurdzae-awr, Daqbir-anr aqyawf maf-euq sanqpaq bi geuflar-euq mae. Miqyaer, Daqbir-euq garkawv sarkir kamq-eu,
\p \qt ‘Ngar nuima tsaq-eu jeq dawqtawvluf mrbyan-awr, \qt*
\p \qt Ngaq-euq nuima-anr cantae-eu tiq ghaq povmawr-euq ma. \qt*
\p \qt Aqyawf-aq, Yeqshaer-euq zaqyo Daqbir mae.’ \qt*
\rq (Jc 89:20; 1Sml 13:14)\rq*
\p
\v 23 Miqyaer nae sarjax dzaqtaq-euq lof-aer, Daqbir-euq aryoeq-euq lafkhoer nae, Irsaqleqlav tsawrhaq-euq gharduq Kakhof-eu ghaq bi dovle-euq khoer-aq, Yeqsur mae.
\v 24 Yorhaq, Yeqsur maqoe-euq minav-aer, noeqpov noeqpar-eu jeq-anr taf-eu bartirsaq-euq garkawv, Irsaqleqlav tsawrhaq dawqtawv luf-anr dawqmaeq maeqnaeq-euq mae.
\v 25 Yorhaq, aqyawf-euq gar mrjirlaf ngae aer-eu, ‘Nawmaf, ngar, aqsur ghaq nga laer noeq-eu le? Ngar-aq, khoerghaq maqngeur. Ngaq-euq maeqnan tiq ghaq oeluf-eu mae. Ngar, aqyawf-euq saeqnawv arcav-anr puir-eu taef khawf maqgeux-a.’
\p
\v 26 “Aqbyaqhaq-euq zaq pyeuf-eu aqyuif aqnyir hawr-eu nawmaf-euq lafkhoer Miqyaer-anr guv-eu tsawrhaq deuq-or! Kakhof-eu garkawv-anr taf-eu dawq heu-aq, nawmaf-anr shaha keuvlef taq-euq mae.
\v 27 Yeqlursaqlaeq-anr jawr-eu tsawrhaq hawr-eu aqyawf maf-euq sanqpaq deuq-aq, aqyawf-anr maq siqnya-eu uqtaf, landaw jawrnan yawqjaw navluf guiluf-eu, Miqyaer gharduq ngaeqdan-eu deuq nae boftaq-euq sanqbof-anr khawf, maq ghovshaw nya-eu mirnae, dawq khoerdeuq byanlarni aqyawf-anr yarkhaq dar-euq mae.
\v 28 Aqyawf-euq lafkhoer yashir paq-aer mrlaeq taq-euq jeq maq povmawr nya-euq khawf, aqyawf-anr saefni Pirlav-anr shar-euq mae.
\v 29 Yeqsur-euq garkawv khar boftaq-euq lof-aer, aqyawfmaf mrbyan ghaq ngae, aqyawf-anr darkawq lafyaq-anr nae bafka-awr, lmqbymr-euq lafkhoer bafanr-ir-euq mae.
\v 30 Aerkhawf, Miqyaer, aqyawf-anr shir-euq gar nae bi ghofdaef lar-euq mae.
\v 31 Gaqliqlaer mirkhanq-anr nae Yeqlursaqlaeq-anr keuvni, aqyawf naeq-aer le-euq deuq-anr, aqyawf-euq mawrdo ghawqmya nan bimawr-euq mae. Tsawrhaq khoerdeuq-aq, nymq-mr aqcawq-euq maeqshi aqyawf-euq sarkir kamq-eu tsawrhaq pyeuf-eu mae.
\p
\v 32 Miqyaer nae aqdui-euq aqpoeq deuq-anr sarjax dzaqtaq-euq lof-aer, nga’nyaf, nawmaf-anr laqkhaq caer-eu guiqlanqdawq heu maeqnaeq-eu ma.
\v 33 Yeqsur-anr bi ghofdaef lar-euq khoer-aq, Miqyaer nae aqyawf maf-euq zaqdeuq pyeuf-eu aqdui-euq gharduq bi byanlar-euq mae. Jaceuq-eu sanqbof deuvma nyif lafkhoer khawf heulof-aer boftaq-euq mae,
\p \qt ‘Nawr-aq, ngaq-euq Zaqyo mae. \qt*
\p \qt Iqnan, ngar, nawq-euq Aqda pyeuflar-euq ma.’ \qt*
\rq (Jc 2:7)\rq*
\p
\v 34 Miqyaer, aqyawf-anr shir-euq gar nae bi ghofdaef lar-awr, aqyawf-euq mawrdo tiqjawr-iq maqpar yabuf-ir-eu garkawv, Miqyaer aer-eu,
\p \qt ‘Daqbir-anr bif ma laer ngaq nae aertaq-euq yawduq baw-eu ghawqshaq gaq-eu jeq, ngar, nawmaf-anr bif ma.’ \qt*
\rq (Isy 55:3)\rq*
\p
\v 35 Khoermirnae, Jaceuq-eu sanqbof yawqtsanr yawq-anr paraer-eu,
\p \qt ‘Nawq-euq Yawshawr ghaq-anr buf-ir shov-ir gar maqbi keuv-ar.’ \qt*
\rq (Jc 16:10)\rq*
\p
\v 36 “Aerkhawf, Daqbir-aq, aqyawf-euq zir-anr daef-euq tsawrhaq deuq-euq gharduq, Miqyaer nuima tsaq-eu lof-aer mr-awr yufkhav-euq mae. Aqyawf-anr aqyawf-euq aqpoeq deuq naeq-aer bi bafpanq-awr, aqyawf-euq mawrdo buf-ir-euq mae.
\v 37 Aerkhawf, Miqyaer nae bi ghofdaef lar-euq heughaq-aq, buf-ir gar maqya keuv-aq.
\v 38 Khoermirnae, aqyuif aqnyir deuq-or! Nawmaf heu-anr siqnya-awq. Tsawrhaq heughaq-euq baqda’nae iqbax pyaeq-eu garkawv, nawmaf-anr dawqmaeq maeqnaeq-euq ma.
\v 39 Tsawrhaq heughaq-anr kharjan-eu tsawrhaq yawqghaq navluf, Morseq-euq zanrdawq nae maq mrshawr nya-eu iqbax yawqjeq navluf-anr khawf, mrshawr nya-eu mae.
\v 40 Khoermirnae, Miqyaer gharduq ngaeqdan-eu deuq-euq sanqbof-euq lafkhoer aertaq-euq lof-aer, nawmaf-euq khoertav maqya keuvleni yanr-awq:
\p
\v 41 \qt ‘Nawmaf, aqjaf jaf-eu deuq hawtaq-awq. \qt*
\p \qt Zanqler-awr cawv-ir-awq! \qt*
\p \qt Aqjeq mirnae aernar-aq, \qt*
\p \qt Nawmaf-euq arnan aryamq-euq lafkhoer, ngar tiq jeq mr-eu ma. \qt*
\p \qt Nawmaf gar heu-anr tiqjeq ghaenae-iq maqjan-ar, \qt*
\p \qt Aqcawq, nawmaf-anr ja’naeq khawf nawmaf maqjan-ar.’ ” \qt*
\rq (Hbk 1:5)\rq*
\s1 Guiqlanq Hawr-eu Shaqzanq
\p
\v 42 Khoernar-aq, Yurdav tsawrhaq, zanrdawq khawqnymr-anr nae dov-ir dzeur-euq nar-aq, aqkar keuvlar-eu landaw jawrnan ngae nan khawf, dawq heudeuq par maeqnaeqlaf laer aqcawq tsawrjeuq tsawrca deuq shar-eu mae.
\v 43 Tsawrhaq armaf ghawq-ir ngae, Yurdav tsawrhaq hawr-eu Miqyaer-anr guv-eu Yurdav-euq zanr tawqlar-euq tsawrhaq ghawqmya’ni, aqyawf maf-anr maeqnaeq-euq Pawrluv hawr-eu Baqnaqbar-euq maeqnan cantae ghae-euq mae. Aqyawfnyaf, aqyawf maf-anr Miqyaer-euq guiqlanq yawdzanr-euq lafkhoer daefdav lefni maeqjan yaf-euq mae.
\p
\v 44 Yawqjaw yawq-euq landaw jawrnan keuvlar ngae, meuq-euq lafkhoer jawr-eu tsawrhaq dawqtawvluf aerghaqni, Miqyaer-euq dawq narhaq-eu laer uiqlar taq-euq mae.
\v 45 Aerkhawf, Yurdav tsawrhaq deuq, tsawrhaq armaf-anr ya’mawr ngae, myavnavnav duidui-eu lafkhoer Pawrluv ngaeq-eu gar lavtsoeq-awr, pyaerpyaer-aer yaeqbawq saerlu-aer aernaeq-eu mae.
\v 46 Khoermirnae, Pawrluv hawr-eu Baqnaqbar nuima khaqduqni anrlar-awr heulof-aer aernaeq-euq mae: “Miqyaer-euq dawq nawmaf-anr jeqhu maeqnaeq-eu-aq tsaq mae. Aerkhawf, nawmaf, Miqyaer-euq dawq-anr byaerdzae-awr, li-eu maqbawni daef-eu jeq za-eu-aq, yawqha maqgeux-a laer dar-eu mirnae, nga’nyaf, aqcawq tsawrjeuq tsawrca jawr-eu paw ciqpyawr ma.
\v 47 Aqjeq mirnae aernar-aq, Sanqpaq Miqyaer, nga’maf-anr dawq heulof-aer biftaq-euq mae,
\p \qt ‘Nawq-euq baqda’nae, mqdzer mirdzer-anr keuvni kakhof-eu jeq za’ni, \qt*
\p \qt Aqcawq tsawrjeuq tsawrca-euq gharduq ngar, nawq-anr yawshaef bipyeuf-euq ma.’ ” \qt*
\rq (Isy 49:6)\rq*
\p
\v 48 Aqcawq tsawrjeuq tsawrca deuq, dawq khoerdawq-anr yagaq ngae, laqkhaq caertavni Sanqpaq Miqyaer-euq dawq-anr ciqhuiq ciqmanr-eu mae. Li-eu maqbawni daef-eu jeq za-eu gharduq kharbi tserdov taq-euq deuq, Kali-anr janlar-euq mae.
\p
\v 49 Khoermirnae, Sanqpaq Miqyaer-euq dawq, mircoer khoercoer-anr gaqdoe-ir-euq mae.
\v 50 Aerkhawf, Yurdav tsawrhaq deuq, Miqyaer-anr guv-eu myavpyawq narmaer jav-eu zaqmiq aqbur deuq hawr-eu meuq-euq lafkhoer aqyuif geufluf-eu deuq-anr lavteuv-awr, Pawrluv hawr-eu Baqnaqbar-anr bikhaeq bikhav-awr, aqyawf nyaf-anr mircoer khoercoer-anr nae taedov-euq mae.
\v 51 Aqyawfnyaf, tsawrhaq khoerdeuq-euq maeqshi, aqkuir-anr laeflar-euq khaqlaer baevkhar yaf-awr, Irgawrnir-anr le-euq mae.
\v 52 Khoerngae, zaqlanr deuq laqkhaq caer-eu jeq hawr-eu Yawshawr Saflar tiqbyanni byanluf-eu mae.
\c 14
\s1 Irgawrnir-anr Maeq-euq
\p
\v 1 Aqyawfnyaf Irgawrnir-anr jawr-awr, Yurdav tsawrhaq-euq zanrdawq khawqnymr-anr tiqkawv lof-aer davler-euq mae. Khoergar dawqmaeq maeqnaeq-euq mirnae, Yurdav tsawrhaq hawr-eu Heqlaqsar tsawrhaq armaf mafma janlar-euq mae.
\v 2 Aerkhawf, aqyuif aqnyir deuq-anr muirni, maqjan-eu Yurdav tsawrhaq deuq-aq, aqcawq tsawrjeuq tsawrca-anr lavteuv-awr, aqyawf maf-euq nuinoeq-anr dzardof dawv-euq mae.
\v 3 Aqyawfnyaf khoergar ghawqmyanrni jawr-awr, Sanqpaq Miqyaer-euq lafkhoer khaqduqni ngaeq-euq mae. Aqyawfnyaf ngaeqluf-eu aqyawf-euq guiqlanq yawdzanr-euq dawq khoer-anr sarkir bipyeuf-eu gharduq, aqyawf nyaf-euq aqlaf-anr ghoe-awr, bisiq bimawr-eu jeq hawr-eu zanqler paq-aer ghae-eu jeq ghawqmya jeq mr-euq mae.
\v 4 Aerkhawf, meuq khoermeuq-anr jawr-eu tsawrhaq armaf deuq nyiq mur pav-ir-euq mae. Tiqpav-aq, Yurdav tsawrhaq jawr-eu paw pyawq-awr, tiqpav-aq, ghaqkhaer deuq jawr-eu paw pyawq-euq mae.
\v 5 Khoerngae, aqcawq tsawrjeuq tsawrca hawr-eu Yurdav tsawrhaq deuq, aqyawf maf-euq aqyuif aqtsu deuq naeq-aer, ghaqkhaer khoer nyiq ghaq-anr yaeqbawq saerlu-aer janrnaeq-awr, khaqlo nae biq-eu laer ghae-euq mae.
\v 6 Aqyawfnyaf garkawv khoer-anr yasiq ngae, Lurgawrnir mirkhanq-anr jav-eu Lurdaqlar meuq, Deqbeq hawr-eu jawqlaw jawrlawr jav-eu jawrkhanq-anr caev-ir-euq mae.
\v 7 Khoergar khawf, aqyawfnyaf guiqlanqdawq maeq-euq mae.
\s1 Lurdaqlar Meuq-anr Maeq-euq
\p
\v 8 Khoerngae, Lurdaqlar meuq-anr daefle ngae nae aqkuir yawcawv mirnae aqkuir ghaq maqanr-aer, garma tiqtof-iq maq canhaw-euq tsawrhaq tiq ghaq nuirluf-eu mae.
\v 9 Aqyawf, Pawrluv ngaeq-eu gar narhaq luf-eu mae. Pawrluv, aqyawf-anr hawtsov taq-awr, aqyawf taqlerni jan-eu nuima anr-eu nga laer hawsiq ngae,
\v 10 Pawrluv tersar yawkhav-aer aer-eu, “Nawr tsawqtur-awr dawrcoeni yawf-awq.” Khoerngae, khoerghaq tsawqtur-awr garma can-eu mae.
\v 11 Khoernar-aq, mirkhanqzaq, Pawrluv khoerlof-aer janr-eu gar ya’mawr ngae, Lurgawrnir-euq dawq nae gur-eu, “Miqyaer deuq, tsawrhaq lof-aer pyeuf-awr, aqdui jawr-eu gar zafka le-euq nga!”
\v 12 Aqyawfmaf, Baqnaqbar-anr Jursav laer kur-awr, Pawrluv-anr-aq, dawq ngaeqmyaq dzaeq-eu mirnae, Heqmeq laer kur-eu mae.
\v 13 Khoerngae, meuq-euq meuqdzer jav-eu Jursav-euq uqduq tanqnymr-anr jawr-eu pirma, mawrner tsanr-awr, aryaev lanrdan yur-awr, meuq-euq lanrkhaeq-anr lar-euq mae. Aqyawf, tsawrhaq armaf mafma deuq naeq-aer lawrnaeq-eu laer lar-euq mae.
\p
\v 14 Aerkhawf, ghaqkhaer Baqnaqbar hawr-eu Pawrluv garkawv khoer-anr yagaq ngae, paerkhanq gheupyaq-awr, tsawrhaq armaf mafma-euq ghanrcae caevur ghae-awr gurgur-aer,
\v 15 heulof-aer aer-eu mae: “Aqyuif aqnyir deuq-or! Aqjeq mirnae teulof-aer janr-eu le? Nga’nyaf khawf nawmaf lof-aer dur-eu tsawrhaqzaq pyeuf-eu ma. Nga’nyaf, nawmaf-anr dawqmaeq maeqle-euq heu-aq, nawmaf gardanr maqtsoeq-eu teudeuq-anr byaerdzae-awr, mq hawr-eu mir, iqmalavshav hawr-eu kharjawr kharjav-eu jeq dawqtawv luf-anr bae-euq ghaq pyeuf-eu, daefluf-eu Miqyaer jawr-eu paw bi ghofpyawr lar-eu gharduq ma.
\v 16 Dzeurlaf-euq aryamq-euq lafkhoer, mirkhanq-euq tsawrjeuq dawqtawv luf-anr yawqha-euq nuinoeq nuidur lof-aer daefni, Miqyaer pyaeq-euq mae.
\p
\v 17 Aqjox-aer law-awr khawf, aqyawf yawmuiq jeq mr-euq mae laer aqyawf-euq gharduq sarkir maqbi jawr-aer maqbyaerni, aqyawf, aqdui-anr mq-anr nae uqyaer bif-awr, yamqlaw tsaqni dzaqla ghovcaer bibaw bi zale-eu mae. Khoer-aq, aqdui-euq nuima-anr dzaqdzaq dawrdawr hawr-eu laqkhaq caer-eu jeq bibyan-eu gharduq mae.”
\p
\v 18 Aqyawfnyaf khoerlof-aer aer-awr nae mirtsa, aqyawf nyaf-anr lawrnaeq-eu laer ghae-eu tsawrhaq armaf-anr, maqghaq maqnav-aer lavnaq nya-euq mae.
\v 19 Khoerngae, Yurdav tsawrhaq Aqdirawq hawr-eu Irgawrnir-anr nae khoergar oe-euq mae. Aqyawfmaf, tsawrhaq armaf mafma-anr gheupyawr nya-awr, Pawrluv-anr khaqlo bibiq-euq mae. Aqyawf shir-euq jeq nga laer noeq-awr, meuq-euq lafnyir gheudzae-ir-euq mae.
\v 20 Aerkhawf, zaqlanr deuq, aqyawf ga-eu tiqjawq yawfluf ngae, aqyawf turlar-awr, meuq-anr urler-euq mae. Nishawq ngae nan, Baqnaqbar naeq-aer Deqbeq-anr ir-euq mae.
\s1 Janlar-euq Deuq-anr Ghaq Bif-euq
\p
\v 21 Aqyawfmaf, Deqbeq-anr jawr-eu tsawrhaq-anr guiqlanqdawq maeqnaeq-awr, tsawrhaq ghawqmya ghaq zaqlanr pyeuflarni mryaf-euq mae. Khoernar-aq, aqyawfnyaf, Lurdaqlar, Irgawrnir hawr-eu Aqdirawq meuq-anr ghofler-euq mae.
\v 22 Zaqlanr deuq nuima saflar, ghaq khavlarni, aqmyanluf jan-awr nuima zifdanni jawr-awq laer ghaq bifnaeq-eu lafkhoer aer-eu, “Aqdui, Miqyaer uvlanr-eu jeq-anr urler nya’ni, shaqzanq ghawqmya jeq-anr ya tanqpuq-eu mae.”
\v 23 Aqyawfnyaf, Kalizaq armur yawqmur navluf-anr, aqyuif aqtsu tserdov naeq-awr, dzardzaq sheuq-awr guiqlanq shar-eu lafkhoer, aqyawfmaf janluf-eu Sanqpaq Miqyaer-euq aqlaf-euq lafkhoer a’naeq yaf-euq mae.
\v 24 Aqyawfnyaf, Birsirdir mirkhanq-anr cantsaev-awr, Paqburlir mirkhanq-anr irkeuv-euq mae.
\v 25 Beqlaqgeq meuq-anr Yaerdawq maeqnaeq-awr, Aqdaqlir meuq-anr ir-euq mae.
\v 26 Khoergar nae nar-aq, lawq dziq-awr Aqdirawq-anr ghofkeuv-ir-euq mae. Yawbae, meuq khoermeuq-euq lafkhoer jawr ngae, aqyawfnyaf, Miqyaer-euq gar mr-eu gharduq, aqcawq, aqyawf nyaf-anr Miqyaer-euq guiqlanq yawdzanr-euq lafkhoer a’naeq-euq mae. Nymq-mr aqyawfnyaf gar khoer-anr mrluiv-euq mae.
\p
\v 27 Aqyawfnyaf ghofkeuvle ngae, Kalizaq armur-anr tiqgar kuruiq-awr, Miqyaer, aqyawf nyaf-anr ghoe-awr kharmr kharshar-euq garkawv hawr-eu, aqcawq tsawrjeuq tsawrca, Kali-anr janlarni Miqyaer larghov aqjox-aer pannaeq-euq garkawv, aqyawf maf-anr dzawrnaeq-euq mae.
\v 28 Aqyawfnyaf khoergar zaqlanr deuq naeq-aer ghawqmyanrni jawr-euq mae.
\c 15
\s1 Yeqlursaqlaeq-anr Bawqdzaq-euq
\p
\v 1 Khoerngae, Yurdav mirkhanq-anr jawr-eu tsawrhaq tiqpavnav deuq oeka-awr, aqyuif aqnyir deuq-anr maeqnaeq tsovnaeq-eu lafkhoer aer-eu, “Nawmaf, Morseq-euq zanrtaq khoftaq jav-eu lof-aer, bawkhov maeqdzaq maqyaeq nar-aq, maqbuq-ir nya-a.”
\v 2 Khoermirnae, Pawrluv hawr-eu Baqnaqbar, aqyawfmaf naeq-aer caecae-aer pyaer duidui-euq mae. Khoernar-aq, garkawv khoer bi narhaq ler-eu laer, Pawrluv, Baqnaqbar hawr-eu aqyawf maf-euq lafkhoer keuq-eu heumyav ghaq-anr tserdov-awr, Yeqlursaqlaeq-anr jawr-eu ghaqkhaer deuq hawr-eu aqyuif aqtsu deuq jawr-eu gar bile-euq mae.
\p
\v 3 Khoerngae, Kalizaq armur aqyawf maf-anr khaerdov-awr bile-euq mae. Aqyawfmaf, Pirnir mirkhanq hawr-eu Saqmaqliv mirkhanq-anr cantsaev-awr, aqcawq tsawrjeuq tsawrca, Miqyaer jawr-eu paw ghoflar-euq garkawv dzawrmaeqnaeq ngae, aqyuif aqnyir dawqtawvluf laqkhaqcaer duidui-eu mae.
\v 4 Aqyawfmaf, Yeqlursaqlaeq-anr lekeuv ngae, Kalizaq armur, ghaqkhaer deuq hawr-eu aqyuif aqtsu deuq, aqyawf maf-anr hageuf-euq mae. Khoerngae, Miqyaer, aqyawf nyaf-anr ghoe-awr kharmr kharshar-euq garkawv dawqtawvluf, aqyawf maf-anr dzawrnaeq-euq mae.
\v 5 Aerkhawf, Paqliqsaer armur-anr gawf-awr Kali-anr janlar-euq tiqpavnav deuq turlar-awr heulof-aer aer-eu mae, “Aqcawq tsawrjeuq tsawrca deuq bawkhov maeqdzaq yayaeq-awr, Morseq-euq zanrdawq-anr mrcaw-awq laer dawq yabif taef-a.”
\s1 Yeqlursaqlaer-anr Maeqbawq Mr-eu
\p
\v 6 Khoermirnae, ghaqkhaer deuq hawr-eu aqyuif aqtsu deuq uiqler-awr, garkawv khoer maeqbawq mr-euq mae.
\v 7 Garkawv khoer-anr ghawqmyanrni pyaerkeuvlaf ngae, Beqtuvluv turlar-awr aqyawf maf-anr heulof-aer aernaeq-euq mae: “Aqyuif aqnyir deuq-or! Aqcawq tsawrjeuq tsawrca khawf, guiqlanqdawq yagaq-awr janlar nya’ni, yawbae ngae nae aqdui maf-euq ghanrcae, Miqyaer, ngaq-euq khaqmae-anr zmq-eu laer tserdov-euq mae laer nawmaf siqnya-eu mae.
\v 8 Tsawrhaq-euq nuima-anr siqnya-eu Miqyaer-aq, aqdui-anr Yawshawr Saflar bifnaeq laf-euq lof-aer, aqcawq tsawrjeuq tsawrca-anr khawf bifnaeq-euq mirnae, Miqyaer, aqyawf maf-anr khawf hageuf-eu nga laer mawrlar-eu mae.
\v 9 Miqyaer-aq, aqdui hawr-eu aqyawfmaf laer maq tserpav-a. Jan-eu jeq-anr ghoe-awr nae, Miqyaer, aqyawf maf-euq nuima-anr bimuiq bi shawrlar-euq mae.
\v 10 Tox-aer mar-iq, nymq-mr nawmaf aqjeq mirnae Miqyaer-anr tsermr haw-eu le? Aqjeq mirnae aqdui-euq aqpoeq deuq hawr-eu aqduimaf khawf maq daqcoer-eu khavbaev, zaqlanr deuq-euq kawqlanr-anr ciqpi naeq-eu le?
\v 11 Sanqpaq Yeqsur Kali-euq guiqlanq yawdzanr-euq baqda’nae, aqdui yabuq-ir taef-a laer aqdui jan-eu ma. Aqyawfmaf khawf khoerlof-aer yabuq-ir taef-a.”
\p
\v 12 Khoerngae, uiqlar-euq tsawrhaq dawqtawvluf ciqcurni jawr-awr, Baqnaqbar hawr-eu Pawrluv dzawrnaeq-eu gar narhaq luf-eu mae. Miqyaer, aqyawf nyaf-anr ghoe-awr, aqcawq tsawrjeuq tsawrca-euq ghanrcae bisiq bimawr-eu jeq hawr-eu zanqler paq-aer ghae-eu jeq ghawqmya’ni mr-euq garkawv dzawrnaeq-euq mae.
\v 13 Aqyawfnyaf dzawrnaeqghaq ngae, Yaqkov heulof-aer aernaeq-euq mae, “Aqyuif aqnyir deuq-or! Ngar aer-eu gar narhaq sher-eq.
\v 14 Miqyaer, aqcawq tsawrjeuq tsawrca-anr hawle baebae ngae pov, aqyawf maf-euq lafkhoer nae, aqyawf-euq tsawrmyanr-euq uqmov bijawr-eu tsawrhaq deuq-anr tserdov taq-euq mae laer, Sirmoq dzawrnaeqlaf dzeur-euq mae.
\v 15 Garkawv heu-aq, Miqyaer gharduq ngaeqdan-eu deuq nae aertaq-euq dawq-anr khawf tsaq-eu mae. Yaerbof-euq lafkhoer heulof-aer boftaq-euq mae:
\p
\v 16 \qt ‘Heudeuq pyeuflar ghaq-euq nar-aq, \qt*
\p \qt Ngar ghofle-awr, coq-ir taq-euq Daqbir-euq saqpar saeqghawv tsovparle ma. \qt*
\p \qt Pyav-ir shav-ir taq-euq gar ngar lavmuiq-awr, \qt*
\p \qt Saqpar saeqghawv khoerghawv-anr khanqtur ma. \qt*
\p
\v 17 \qt Khoerngae, dzerlar-euq tsawrhaqzaq, Sanqpaq Miqyaer-anr sharpovnya taef-a. \qt*
\p \qt Ngaq-euq tsawrmyanr-anr ghoe-awr kurtaq-euq aqcawq tsawrjeuq tsawrca dawqtawvluf, \qt*
\p \qt Heudeuq dawqtawv luf-anr Sanqpaq Miqyaer nae mr-euq mae laer aer taef-a.’ \qt*
\rq (Am 9:11-12)\rq*
\p
\v 18 “Miqyaer nae kharmr-euq gar dawqtawvluf, mqmaq maqbyav yarzir-anr nae aqyawf siqnya luf-eu mae.’
\v 19 Khoermirnae, Miqyaer jawr-eu paw ghoflar luf-eu aqcawq tsawrjeuq tsawrca heudeuq-anr lavshaq naeq-eu maqtsaq-a laer ngar aertsaev ma.
\v 20 Aerkhawf, tanqpanq aqma mawrkawr-anr lawrnaeq-euq maqshawr-eu jeq dzaq-eu, banq-awr khaqmiq sheu-eu, shiq hawr-eu pafsaef-euq jeqzaq dzaq-eu, heudeuq-anr byaer-awq laer aqyawf maf-anr sanqbof bofnaeq-eu tsaq taef-a.
\v 21 Aqjeq mirnae aernar-aq, Morseq-euq zanrdawq khofdawq-aq, arhuba nae tiqzir sair tiqzir, meuq yawqmeuq navluf-euq lafkhoer, dawq heudeuq maeqnaeq-eu tsawrhaq jawr-awr, landaw jawrnan yawqnan navluf zanrdawq khawqnymr-euq lafkhoer guimaeq naeqluf-eu mae.”
\s1 Yeqlursaqlaeq-anr Bawqtsaev-euq Jeq
\p
\v 22 Khoermirnae, aqyawf maf-euq lafkhoer nae tsawrhaq tserdov-awr, Pawrluv hawr-eu Baqnaqbar naeq-aer Aqdirawq-anr bi’ir ma laer ghaqkhaer deuq, aqyuif aqtsu deuq hawr-eu Kalizaq armur murlan-aer nuikhanr shir-eu mae. Aqyuif aqnyir deuq-euq ghanrcae sheuqghae luf-eu Baqsaqbav laer kur-eu Yurdav hawr-eu Siqlav-anr tserdov-awr bi’ir-euq mae.
\v 23 Aqyawfmaf nae bof-euq sanqbof-aq, heulof-aer boftaq-euq mae:
\p “Nga’maf, ghaqkhaer deuq, aqyuif aqtsu deuq hawr-eu aqyuif aqnyir deuq, nawmaf, Aqdirawq, Surliv hawr-eu Girlirciv-anr jawr-eu, aqcawq tsawrjeuq tsawrca pyeuf-eu aqyuif aqnyir deuq-anr dawqcawqpuq ma.
\p
\v 24 Nga’maf-euq lafkhoer jawr-eu tsawrhaq tiqpavnav deuq, nawmaf jawr-eu gar oe-awr, ‘Nawmaf zanrdawq-anr ya cantae-awr, bawkhov maeqdzaq yayaeq-eu mae’ laer nawmaf-euq nuima maqsarni bi pyeuflar-awr nuima saflar povpov lavlav-aer bi ghaelar-eu dawq ngaeqle-euq mae laer nga’maf yagaq-euq ma. Tsawrhaq khoerdeuq-anr nga’maf nae khaerlef-euq maqngeur.
\v 25 Khoermirnae, nga’maf tiqgar uiqler-awr tserdov-euq, nga’maf zawr gaq-eu Baqnaqbar hawr-eu Pawrluv, nawmaf jawr-eu gar bi’oe-eu yawmuiq taef-a laer noeq-eu ma.
\v 26 Aqyawf nyaf-aq, aqdui-euq Sanqpaq Yeqsur Kali-euq tsawrmyanr gharduq, yawqha-euq daefzir bifpeuq-euq tsawrhaq mae.
\v 27 Khoermirnae, nga’maf, Yurdav hawr-eu Siqlav-anr khaer-awr bi’oe-euq ma. Nga’maf nae khar boftaq-euq garkawv heu, aqyawf nyaf-euq khaqmae nae dzawrnaeqlaf taef-a.
\v 28 Maq mrkhmq-eu heudeuq maqngeur nar-aq, nawmaf-euq khoertav khavbaev nuijeq maq ciqpi naeq-eu gar Yawshawr Saflar khawf nuima tsaq-awr, nga’maf khawf nuima tsaq-eu ma.
\v 29 Nawmaf maq mrkhmq-eu jeq-aq heudeuq mae, tanqpanq aqma mawrkawr-anr lawrnaeq-euq dzaqdzaq dawrdawr dzaq-eu, shiq dzaq-eu, pafsaef-euq jeqzaq dzaq-eu hawr-eu banq-awr khaqmiq sheu-eu, heudeuq-anr nawmaf maqmr nar-aq muiq duidui-eu mae. Nawmaf nuisar of luf-ur.”
\p
\v 30 Khoermirnae, aqyawf maf-anr bi khaerghae-awr, Aqdirawq-anr irkeuv ngae, tsawrhaq armaf deuq-anr kuruiq-awr, aqyawf maf-anr sanqbof khoertaf bifnaeq-euq mae.
\v 31 Aqyawfmaf sanqbof khoertaf-anr guihaw ngae, aqyawf maf-anr ghaq bif-eu garkawv boftaq-euq mirnae, aqyawfmaf laqkhaqcaer duidui-eu mae.
\v 32 Yurdav hawr-eu Siqlav, aqnyaf khawf, Miqyaer gharduq ngaeqdan-eu tsawrhaq pyeuf-eu mirnae, aqyuif aqnyir deuq-anr dawq ghawqmya’ni ngaeqnaeq-eu lafkhoer maeqbawq bif-awr ghaq bi khavlar-euq mae.
\v 33 Aqyawfnyaf khoergar tiqkhaeq jawr-awr, aqyuif aqnyir deuq nae dawqcawq puqanr laf-euq dawq yur-awr, ghaqkhaer deuq jawr-eu gar bighof-ir-euq mae.
\v 34 Aerkhawf, Siqlav ghaq-aq, khoergar jawryaf-eu yawmuiq nga laer noeqtsaev-euq mae.
\v 35 Pawrluv hawr-eu Baqnaqbar-aq, Aqdirawq-anr jawr-awr, aqcawq ghawqmya ghaq naeq-aer gm-awr Sanqpaq Miqyaer-euq dawq maeqnaeq tsovnaeq-awr, dawqmaeq maeq-euq mae.
\s1 Pawrluv Hawr-eu Baqnaqbar Ghawq-ir-euq
\p
\v 36 Arnan aryamq uicuiv myanrlar ngae, Pawrluv, Baqnaqbar-anr aernaeq-eu, “Arnyaf nae Sanqpaq Miqyaer-euq dawq maeqyaf-euq meuq yawqmeuq navluf-anr ghofkhof-ir-awr, aqyuif aqnyir deuq aqjox-aer pyeufluf-eu nga laer haw-ir kar-eur.”
\v 37 Khoerngae, Baqnaqbar-aq, Maqkuv laer kur-eu Yorhaq-anr khawf sheuqghae ma laer noeqtsaev-euq mae.
\v 38 Aerkhawf, dzeurlaf ngae, aqyawfmaf, Paqburlir mirkhanq-anr jawr ngae, aqyawfnyaf naeq-aer gar maqmr-ir ni ghawq-ir-euq tsawrhaq-anr sheuqghae-eu maqtsaq-a laer, Pawrluv pyaer-eu mae.
\v 39 Khoermirnae, aqyawfnyaf yawkaq yawkhav-aer jadzaq-awr, tiqghaq tiqpaw-aer ghawq-ir-euq mae. Baqnaqbar-aq, Maqkuv sheuq-awr nae, Gurbaqlur irjawlanr-anr lawq-anr dziq-awr ir-euq mae.
\v 40 Aerkhawf, Pawrluv-aq, Siqlav-anr tser-awr, aqyuif aqnyir deuq nae Miqyaer-euq guiqlanq yawdzanr-euq lafkhoer bi a’naeq ghaq-euq nar-aq, sheuq-awr dov-ir-euq mae.
\v 41 Aqyawf, Surliv hawr-eu Girlirciv doedoe-aer, Kalizaq armur deuq-anr ghaq bifbif-aer can-euq mae.
\c 16
\s1 Tivmorseq, Pawrluv Naeq-aer Ir-euq
\p
\v 1 Khoerngae, Pawrluv, Deqbeq hawr-eu Lurdaqlar-anr oekeuv-euq mae. Khoergar Tivmorseq laer kur-eu zaqlanr tiq ghaq jawr-eu mae. Aqyawf-aq, janlar-euq Yurdavma tiq ghaq-euq zaqyo mae. Aerkhawf, aqyawf-euq aqda-aq, Heqlaqsar tsawrhaq mae.
\v 2 Lurdaqlar meuq-anr hawr-eu Irgawrnir-anr jawr-eu aqyuif aqnyir deuq, aqyawf-anr jaceuq-eu mae.
\v 3 Pawrluv, Tivmorseq-anr sheuqcawghae mawf-eu mirnae aqyawf-anr bawkhov maeqdzaq bi yaeqler-euq mae. Aqjeq mirnae aernar-aq, Tivmorseq-euq aqda-aq, Heqlaqsar tsawrhaq mae laer khoergar jawr-eu Yurdav tsawrhaq dawqtawvluf siqnya-eu mae.
\v 4 Aqyawfmaf tiqmeuq sair tiqmeuq-anr irluf ngae, Yeqlursaqlaeq-anr jawr-eu ghaqkhaer deuq hawr-eu aqyuif aqtsu deuq nae bawqdzaqtsaev taq-euq zanrtaq khoftaq khoer, zaqlanr deuq bi mrcaw-eu gharduq maeqnaeq-euq mae.
\v 5 Khoermirnae, Kalizaq armur deuq, jan-eu paw ghaq khavlar-awr, nan-anr nae tsawrhaq myaqlar luf-eu mae.
\s1 Maqgeqdawrniv Tsawrhaq Kur-eu
\p
\v 6 Khoerngae, Aqsir mircoer-anr Yaerdawq maqbi maeqni Yawshawr Saflar lavtsoeq-eu mirnae, aqyawfmaf, Puqgir hawr-eu Gaqlaqtiv mirkhanq irpav ghae-euq mae.
\v 7 Aqyawfmaf, Mursir mirkhanq-euq mirkaq-anr irkeuv ngae, Beqturnir mirkhanq-anr urler-eu laer laejae-euq khawf, muiq-eu Saflar lavtsoeq-eu mae.
\v 8 Khoermirnae, aqyawfmaf, Mursir mirkhanq irpav ghae-awr nae Daqlor-anr irkeuv-euq mae.
\v 9 Uqcif pawdzer, Pawrluv-anr mawrle-euq lafkhoer, Maqgeqdawrniv tsawrhaq tiq ghaq yawfle-awr Pawrluv-anr shar-eu, “Maqgeqdawrniv mirkhanq-anr lar-awr, nga’maf-anr cawba lar-awq.”
\v 10 Pawrluv mawrle-eu lafkhoer khoerlof-aer ya’mawr-euq nar-aq, Sanqpaq Miqyaer, aqyawf maf-anr guiqlanqdawq maeqnaeqler laer nga’maf-anr, kur-eu ngar-a laer noeqjir-awr, nga’maf, Maqgeqdawrniv mirkhanq-anr yawkawr-aer lenya’ni laeqhmq-euq ma.
\s1 Luqdir, Yeqsur-anr Janlar-euq
\p
\v 11 Nga’maf, lawq-anr dziq-awr, Daqlor-anr nae Saqmoqdaqlaer irjawlanr-anr dawrcoeni ir-awr, nishawq ngae nan, Naqbawrlir meuq-anr irkeuv-euq ma.
\v 12 Khoergar nae nar-aq, Pirlirpiv-anr lekeuv-euq ma. Meuq khoermeuq-aq, Maqgeqdawrniv mirkhanq-euq lafkhoer, Lormav tsawrhaq uvlanr luf-eu meuq uqdzan mae. Nga’maf khoergar heumyav nan jawr-euq ma.
\v 13 Landaw jawrnan ngae nan, nga’maf meuq-euq lafnyir paw irdov-awr, guiqlanq shar-eu tsawrhaq aqmyanluf guiqlanq shar-ir-eu lawrbaq lawrdzer-anr irkeuv-euq ma. Nga’maf nuir-awr khoergar uiqlar taq-euq zaqmiq aqbur deuq-anr dzoer-awr dawq ngaeqcawq-euq ma.
\v 14 Khoerngae, Miqyaer-anr uqduq tanq-eu, Tiqyaqdiqlar meuq-anr jawr-euq Luqdir laer kur-eu, nerpuir puir-eu saqpar anq-eu zaqmiq aqbur tiq ghaq, nga’maf ngaeq-eu gar gaq-euq mae. Pawrluv nae ngaeq-euq garkawv deuq-anr yawmuiq-aer narhaqni, Sanqpaq Miqyaer, aqyawf-euq nuima pan-euq mae.
\v 15 Khoernar-aq, aqyawf hawr-eu aqyawf-euq nymrkhanq-euq zaq dawqtawvluf bartirsaq hageuf-euq mae. Khoerngae, aqyawf shar-eu, “Ngar, Sanqpaq Miqyaer-anr sarjax zif-eu nga laer nawmaf noeq-eu ngeur nar-aq, ngaq-euq nymr-anr davlar-awr yaflar-awq.” Khoermirnae, aqyawf, nga’maf-anr cawqza nya-euq mae.
\s1 Pirlirpiv-anr Jawr Ngae Binyaef-euq
\p
\v 16 Tiqnan, nga’maf guiqlanq sharduq-anr irluf ngae, ja’maw maw-eu naef ur-eu zaqkhav aqbur tiq ghaq, nga’maf-anr tanqpuq lar-euq mae. Aqbur khoerghaq shaevtsaq tsaqnya-eu mirnae, aqyawf-euq yawsanr deuq-anr pyur ghawqmya’ni lavza naeq-euq mae.
\v 17 Aqbur khoerghaq, Pawrluv hawr-eu nga’maf-euq maeqnan cantae cantae-aer gur-eu, “Tsawrhaq heudeuq-aq, Gor duidui-eu Miqyaer-euq ghaqzaq ghaqkhaer mae. Aqyawf maf-aq, aqdui-anr bibuq-ir-eu garma dawqdzawr mrlar-euq mae.”
\v 18 Aqyawf khoerlof-aer ghawqmya nan janrkeuv laf-euq mirnae, Pawrluv daevlar taq-awr, narkhan paw ciqpyawr-awr naef khoermawr-anr aernaeq-eu, “Yeqsur Kali-euq tsawrmyanr-euq uqmov, ngar, nawq-anr dawq bif-eu ma. Aqyawf-anr nae dovle-awq.” Khoerngae, tiqpov taef-aer naef khoermawr dovle-euq mae.
\v 19 Aerkhawf, aqbur khoerghaq-euq yawsanr deuq, aqyawf maf-euq noeqtmqduq pyeuf-eu pyur zakhaeq maqpar jav-eu ngar-a laer ya’mawr ngae, Pawrluv hawr-eu Siqlav-anr nyaef-awr, povka laevkawv, aryaq jav-eu tsawrhaq deuq jawr-eu gar gheughae-euq mae.
\p
\v 20 Aqyawfmaf, aqyawf nyaf-anr yarkhaq dar-eu tsawrhaq jawr-eu gar sheuqkeuv ghae-awr heulof-aer aer-eu mae, “Yurdav tsawrhaq pyeuf-eu tsawrhaq heu nyiq ghaq, aqdui-euq meuq gardzaq garkawv bi dovlarni janrluf-eu mae.
\v 21 Aqyawfnyaf, aqdui, Lormav tsawrhaq maq hageuf khmq-aer maq mrkhmq-eu zanr maeqluf tsovluf-eu mae.”
\v 22 Khoerngae, tsawrhaq armaf mafma deuq tiqkawv lof-aer turlar-awr, aqyawf nyaf-anr muir-eu mae. Yarkhaq dar-eu tsawrhaq, aqyawf nyaf-euq maeqtsoeq nyaeflaev-awr, darkawq nae diq-awq laer dawq bif-euq mae.
\v 23 Aqyawf nyaf-anr ghawqmya laf diq-awr, kuv-anr nyaefur-euq mae. Aqyawf nyaf-anr yawmuiq-aer lofni kuv-euq aqyuif ghaq-anr dawq bif-euq mae.
\v 24 Kuv-euq aqyuif ghaq dawq khoer za-euq lof-aer, aqyawf nyaf-anr kuv-euq lafkhoer lawv-anr nyaefur-awr, aqyawf nyaf-euq aqkuir-anr darkawq manqtawf nae tawftaeq taq-euq mae.
\s1 Kuv-euq Aqyuif Ghaq-euq Nymrkhanq Kakhof-eu Jeq Za-euq
\p
\v 25 Aerkhawf, saerghanr caelar ngae, Pawrluv hawr-eu Siqlav guiqlanq shar-awr, Miqyaer-anr jaceuq-eu cardawq carcar-aer jaceuq luf-eu mae. Kuv-anr ur-eu deuq khawf narhaq luf-eu mae.
\v 26 Khoerngae, mirluvluv duidui lar-awr, kuv-euq dawqpaeq-anr keuvni nyaelar-euq mae. Tiqpov taef-aer kuv-euq larghov dawqtawvluf panlar jir-awr, kuv-anr ur-eu tsawrhaq deuq-anr paftaq-euq shmrcav galaev jir-euq mae.
\v 27 Khoerngae, kuv-euq aqyuif ghaq noeqlar-awr, kuv-euq larghov dawqtawvluf pantaq-euq gar ya’mawr ngae, kuv-anr ur-eu tsawrhaq dawqtawvluf caevdov jir-euq jeq nga laer noeq-awr, micaer ghawrdov-awr, yawqhar yawqha saef-eu laer ghae-eu mae.
\v 28 Aerkhawf, Pawrluv tersar yawkhav-aer gur-eu, “Yawqha-euq mawrdo-anr lavtanq lavnar-eu jeq taqjanr. Nga’maf yawqghaq navluf heugar jawrluf ma.”
\p
\v 29 Khoerngae, kuv-euq aqyuif ghaq miqdzaq bi keuqlef-awr, caevur ghae-awr, yawdzuq gan’gan-aer, Pawrluv hawr-eu Siqlav-euq maeqshi gabyav ghae-euq mae.
\v 30 Khoernar-aq, aqyawf, aqyawf nyaf-anr sheuqdov ghae-awr aer-eu, “Saqlaq-or! Ngar yabuq-ir ni aqjeq yajanr-eu la?”
\p
\v 31 Khoerngae, aqyawfnyaf aer-eu, “Sanqpaq Yeqsur Kali-anr jan-awq. Nawr hawr-eu nawq-euq nymrkhanq-euq zaq dawqtawvluf yabuq-ir taef-a.”
\v 32 Khoernar-aq, aqyawfnyaf, kuv-euq aqyuif ghaq-anr hawr-eu aqyawf-euq nymr-euq lafkhoer jawr-eu tsawrhaq dawqtawv luf-anr, Sanqpaq Miqyaer-euq dawq ja’naeq-euq mae.
\v 33 Khoerngae mir, khoerngae yamq-anr, kuv-euq aqyuif ghaq, aqyawf nyaf-anr sheuqghae-awr, aqyawf nyaf-anr bidiq-euq markhaeq-anr tsiqshawr naeq-euq mae. Khoernar-aq, aqyawf hawr-eu aqyawf-euq nymrkhanq-euq zaq dawqtawvluf tiqpov taef-aer bartirsaq hageuf-euq mae.
\v 34 Khoernar-aq, aqyawf nyaf-anr aqyawf-euq irkanr sheuqur-awr, aqyawf nyaf-euq maeqshi dzaqdzaq dawrdawr ciqtaq naeq-euq mae. Miqyaer-anr jan-eu mirnae, aqyawf hawr-eu aqyawf-euq nymrkhanq-euq zaq dawqtawvluf laqkhaqcaer duidui-eu mae.
\p
\v 35 Uqbya byalar ngae, yarkhaq dar-eu tsawrhaq, lofpir-eu kuirlaf deuq-anr khaer-awr heulof-aer bi tsafgaq-ir-euq mae, “Tsawrhaq khoer nyiq ghaq-anr pyaeqnaeq-awq.”
\v 36 Khoerngae, kuv-euq aqyuif ghaq, Pawrluv-anr dawq khoerdeuq heulof-aer aernaeq-euq mae, “Yarkhaq dar-eu tsawrhaq deuq, nawnyaf-anr pyaeqnaeq-awq laer khaerlef-euq nga. Khoermirnae, nymq-mr kuv-anr nae dov-ir-awr, nuisar of-eu lafkhoer ghofler-awq.”
\p
\v 37 Aerkhawf, Pawrluv, aqyawf maf-anr aernaeq-eu, “Nga’nyaf, Lormav tsawrhaq pyeuf-eu khawf, aqyawfmaf, nga’nyaf-anr yarkhaq maqdar-euq minav-aer, aqcawq-euq maeqshi diq-awr kuv-anr biqur naeqlaf-euq mae. Nymq-mr aqyawfmaf, nga’nyaf-anr ciqcurni pyaeq-eu laer ghae-eu la laq? Maqgeuf. Aqyawfmaf, yawqha-euq mawrdo oe-awr, nga’nyaf-anr bi sheuqdov le-awq.”
\p
\v 38 Lofpir-eu kuirlaf khoerdeuq yarkhaq dar-eu tsawrhaq-anr tsafgaq naeqler ngae, aqyawfnyaf, Lormav tsawrhaq mae laer yagaq-awr guv-eu mae.
\v 39 Khoermirnae, aqyawfmaf oe-awr, aqyawf nyaf-anr tanqshar-euq mae. Khoernar-aq, aqyawf nyaf-anr kuv-anr nae sheuqdov-awr, meuq heumeuq-anr nae dov-ir naeqlaf laer shar-eu mae.
\v 40 Aqyawfnyaf kuv-anr nae dovle-awr, Luqdir-euq irkanr-anr urler-euq mae. Aqyuif aqnyir deuq-anr ya’mawr ngae, aqyawf maf-anr ghaq bif-awr ghawq-euq mae.
\c 17
\s1 Tersaqlorni-anr Maeqjan-euq
\p
\v 1 Khoerngae, Pawrluv hawr-eu Siqlav, Aqpirbawrlir meuq hawr-eu Aqpawrlawrnir meuq-anr canpav ghae-awr, Tersaqlorni-anr oekeuv-euq mae. Khoergar, Yurdav tsawrhaq-euq zanrdawq khawqnymr jav-eu mae.
\v 2 Khoernar-aq, aqmyanmyan lof-aer, Pawrluv, zanrdawq khawqnymr-anr urler-euq mae. Landaw jawrnan ngae nan smq jaw byanni Yaerbof-anr ghoeghoe-aer aqyawfmaf naeq-aer jasawx-euq mae.
\v 3 Kali-aq, shaqzanq yadaq-awr, shir-euq gar nae ya ghofdaeflar mae laer aershaw-awr ja’mawr naeq-eu lafkhoer aer-eu, “Ngar, nawmaf-anr dawqmaeq maeqluf-eu Yeqsur heughaq-aq Kali mae.”
\v 4 Aqyawf maf-euq lafkhoer tiqpavnav deuq-anr maeqjan-awr, Pawrluv hawr-eu Siqlav-anr gawflar-euq mae. Miqyaer-anr guv-eu Heqlaqsar tsawrhaq armaf mafma hawr-eu, myavpyawq narmaer jav-eu zaqmiq aqbur deuq khawf yawmyaq mae.
\p
\v 5 Aerkhawf, maqjan-eu Yurdav tsawrhaq deuq myavnav nav-eu mirnae, povka laevkawv kharngeur-eu gar jawr-eu tsawrdoer deuq-anr dae’uiq-awr, meuq khoermeuq bi luiqgha lar-euq mae. Aqyawfmaf, Yaqsoq-euq nymr-anr tanqur lef-awr, Pawrluv hawr-eu Siqlav-anr tsawrhaq khoermyav ni-euq maeqshi gheudov-eu laer pov-euq mae.
\v 6 Aerkhawf, aqyawf nyaf-anr maq povmawr nya-eu mirnae, Yaqsoq hawr-eu aqyuif aqnyir tiqpavnav deuq-anr gheu-awr meuq-anr uvlanr-eu deuq jawr-eu gar lekeuv ngae, heulof-aer gurgur-aer aer-eu mae, “Mirtsaq povlav par-eu tsawrhaq deuq, heugar khawf oekeuv taq-euq ngar-a.
\v 7 Yaqsoq, aqyawf maf-anr hageuf-euq mae. Aqyawfmaf, Yeqsur laer kur-eu sanqpaq nuighaq jawr-eu mae laer aer-awr, aqyawfmaf dawqtawvluf sanqpaq Gaersaq-euq zanrtaq khoftaq-anr mrbanq-euq mae.”
\v 8 Dawq khoerdawq-anr yagaq ngae, tsawrhaq armaf deuq hawr-eu meuq-anr uvlanr-eu deuq, nuima maqsarni pyeuflar-euq mae.
\v 9 Khoerngae, aqyawfmaf, kamq-eu gharduq pyur yurghaq-euq nar-aq, Yaqsoq hawr-eu cawqdeuq-anr pyaeqnaeq-euq mae.
\s1 Beqlir Meuq-anr Maeq-euq
\p
\v 10 Khoernar-aq, uqcif cifle ngae, aqyuif aqnyir deuq tiqpov taef-aer, Pawrluv hawr-eu Siqlav-anr Beqlir meuq-anr khaerghae-euq mae. Aqyawfnyaf khoergar irkeuv ngae, Yurdav tsawrhaq-euq zanrdawq khawqnymr-anr urler-euq mae.
\v 11 Khoergar jawr-eu tsawrhaq deuq-aq, Tersaqlorni meuq-anr jawr-eu tsawrhaq deuq navmaqtser sharnoeq nya-awr, aqyawfmaf laeqhmqdan taq-euq lafkhoer, Miqyaer-euq dawq-anr hageuf-eu mae. Garkawv khoerdeuq tsaq nga laq maqtsaq nga laq laer yasiqni, yawqnan navluf Yaerbof-anr povtserhaw luf-eu mae.
\v 12 Khoermirnae, aqyawf maf-euq lafkhoer ghawqmya ghaq Kali-anr janlar-euq mae. Myavpyawq narmaer jav-eu Heqlaqsar-euq zaqmiq aqbur deuq khawf, zaqyo aqli deuq khawf ghawqmya’ni janlar-euq mae.
\p
\v 13 Aerkhawf, Pawrluv, Beqlir meuq-anr Miqyaer-euq dawq maeqluf-eu mae laer Tersaqlorni-anr jawr-eu Yurdav tsawrhaq deuq yasiq ngae, khoergar khawf oe-awr, tsawrhaq armaf mafma-anr lavteuv-euq mae.
\v 14 Khoerngae, aqyuif aqnyir deuq, Pawrluv-anr iqmalavshav-euq lawrdzer paw yawkawr-aer bi’ir-euq mae. Aerkhawf, Siqlav hawr-eu Tivmorseq-aq, khoergar jawryaf-euq mae.
\v 15 Khoernar-aq, Pawrluv-anr sheuqha-ir-euq deuq, Aqteq-anr keuvni sheuqha keuv-ir-euq mae. Siqlav hawr-eu Tivmorseq-anr aqyawf jawr-eu gar yawkawr-aer oe laer, dawq bif-awr nae bi ghofler-euq mae.
\s1 Pawrluv, Aqteq-anr Maeq-euq
\p
\v 16 Pawrluv, Aqteq-anr jawr-awr, aqyawf nyaf-anr dawqluf ngae, meuq meuqlanni tanqpanq aqma mawrkawr byanluf-eu gar ya’mawr-awr, saflar maqsarni pyeuflar taq-euq mae.
\v 17 Khoermirnae, aqyawf, zanrdawq khawqnymr-euq lafkhoer, Yurdav tsawrhaq hawr-eu Miqyaer-anr uqduq tanq-eu aqcawq tsawrjeuq tsawrca naeq-aer jasawx-eu uqtaf, yawqnan navluf povka laevkawv-anr khar mawrle-euq tsawrhaq naeq-aer jasawx-euq mae.
\v 18 Khoerngae, Erpirgurlu armaf\f + \fr 17:18 \fk Erpirgurlu armaf \ft Erpirgurlu laer kur-eu ghaq nae bae-euq mae. Maq mawrlar-eu jeq-aq maqjav-eu mirnae, mawrlar-eu jeq-anr dawqpaeq taq-awr laqkhaq khar caerlar-eu lof-aer daef-awq laer maeq-eu mae.\f* hawr-eu Saqtovif\f + \fr 17:18 \fk Saqtovif \ft Zernoq laer kur-eu ghaq nae bae-euq, laqkhaq caer-awr ghawqshaq-aer ghae-eu nuidur nuilov-anr lavbyov-awr, sharnoeq sharsawx-awr, tsaq-eu jeq taef-aer noeqtsaev-eu nuinoeq nuisawx hawr-eu nuikhanr nuitsaev nae taef-aer daef laer maeq-eu mae.\f* armaf-euq tsawrganr siqzaq deuq khawf, Pawrluv naeq-aer jasawx-euq mae. Khoerngae, tiqpavnav deuq aer-eu, “Heugar maqloev maqlawv-aer tortor-aer can-eu heughaq aqjeq aermawf-eu nga?” Pawrluv, Yeqsur-euq garkawv hawr-eu ghofdaef lar-euq garkawv maeq-eu mirnae, tiqpavnav deuq aer-eu, “Aqyawf-aq, yawqkhanq yawqmir yawq-euq miqyaer deuq-euq garkawv maeq-eu lof-aer dur nga.”
\v 19 Khoerngae, aqyawfmaf, Pawrluv-anr Aqleqorpaqgur gawqjawq-anr sheuqdav lef-awr heulof-aer aernaeq-euq mae, “Nawr ngaeqluf-eu dawqmaeq dawqtsov yawshuif teu, nga’maf-anr khawf bisiq naeqlafnya mae lor?
\v 20 Nawr, nga’maf-euq naqbawr maq gaqhaw-euq jeq ngaeq-eu mirnae, nga’maf garkawv heudeuq-euq dawqtsuif siqnya’mawf mir-a.”
\v 21 Aqteq tsawrhaq hawr-eu khoergar jawr-eu daqyan deuq dawqtawvluf, nuijeq tiqjeq-iq-euq gharduq aryamq maqzmq-aer, maq gaqhaw-euq garkawv yawshuif jeq ja-awr, narhaq-eu gar taef-aer aryamq zmq-eu mae.
\s1 Pawrluv, Aqleqorpaqgur-anr Maeq-euq
\p
\v 22 Khoerngae, Pawrluv, Aqleqorpaqgur gawqjawq-euq ghanrcae yawf-awr heulof-aer aer-eu mae,
\p “Aqteq-euq tsawrhaq-or! Nawmaf yawqdzer dzaq-anr navluf uqduq tanq-eu zanr-anr taqhuiq duidui-eu nga laer ngar ya’mawr-euq ma.
\v 23 Aqjeq mirnae aernar-aq, ngar doedoe-aer can-awr, nawmaf uqduq tanq-eu jeq-anr haw ngae: NGA’MAF MAQ SIQNYA-EU MIQYAER-EUQ GHARDUQ laer bofmyanq taq-euq lawrduq tiq tsanr-anr ngar mawr-euq ma. Khoermirnae, nawmaf maq siqnya-eu khawf uqduq tanqluf-eu Miqyaer heughaq-euq garkawv, ngar, nawmaf-anr ja’maeqnaeq mawf mir-a:
\p
\v 24 “Mirtsaq hawr-eu mirtsaq-euq khoertav kharjawr kharjav-eu yawqjeq navluf-anr bae-euq Miqyaer-aq, mq hawr-eu mir-euq Yawsanr ghaq pyeuf-eu mirnae, tsawrhaq-euq aqlaf nae tsov-euq uqduq tanqnymr-anr jawr-eu maqngeur-a.
\v 25 Aqyawf tiqjeqpaq mawf-eu lof-aer, tsawrhaqzaq-euq aqlaf nae lawr-euq gar ghoe-eu maqngeur-a. Aqjeq mirnae aernar-aq, aqyawf-aq, tsawrhaq dawqtawv luf-anr daef-eu jeq, saf hawr-eu yawqjeq navluf bif-eu ghaq pyeuf-eu mae.
\v 26 Aqyawf, tsawrhaq tiq ghaq-euq shiq-anr nae taef-aer, mirkhanq-euq tsawrjeuq tsawrca dawqtawv luf-anr bae-euq khoer-aq, mirtsaq tanqkhawr doeni bijawr-eu gharduq mae. Aryamq arlaw hawr-eu yajawr-eu mirkaq khawf, ardanqbae ngae nae noeqtsaev taq-euq mae.
\v 27 Khoer-aq, tsawrhaqzaq noeqtmq-eu lafkhoer, aqyawf-anr ya sawvhaw-awr ya’mawrni, Sanqpaq Miqyaer-anr bi sharpov-eu gharduq mae. Miqyaer-aq, aqdui yawqghaq navluf-anr nae, garmanr maqkaq gar jawrluf-eu mae.
\v 28 Aqjeq mirnae aernar-aq, aqdui, aqyawf-euq lafkhoer daef-awr, luvlav mrluf-eu uqtaf, yawdaef daefluf-eu ma. Nawmaf-euq zaqnyiq zmqdawq siqzaq tiqghaqnav nae aertaq-euq lof-aer, ‘Aqdui khawf Miqyaer-anr nae jeuqle ovle-euq tsawrhaq ma.’
\v 29 Khoermirnae, aqdui, Miqyaer-anr nae jeuqle ovle-euq ngeur nar-aq, Miqyaer-euq pyeufghaer-aq, tsawrhaq nae noeqdov-awr janrtaq-euq pyur, shuir, khaqlo-euq mawrkawr, heudeuq-anr dur taef-a laer noeq-eu maqtsaq-a.
\v 30 Dzeurlaf ngae, tsawrhaq nae maq siqnya-aer mr-euq deuq-anr Miqyaer hawdzeur-euq mae. Aerkhawf, nymq-mr yawqgar navluf jawr-eu tsawrhaq dawqtawvluf noeqpov noeqpar-awq laer dawq bif-euq mae.
\v 31 Aqjeq mirnae aernar-aq, aqyawf nae aryaq biftaq-euq ghaq-anr ghoe-awr, mirtsaqzaq-anr tsaq-awr dawr-eu lafkhoer aqyawf yarkhaq dar-eu laer nanpax paxtaq-euq mae. Aqyawf-anr shir-euq gar nae bi ghofdaef lar-euq gar ghoe-awr, Miqyaer nae khoerghaq-anr aryaq biftaq-euq mae laer tsawrhaqzaq dawqtawv luf-anr yawduq baw-eu jeq bifnaeq-euq mae.”
\p
\v 32 Khoerngae, aqyawfmaf shir-euq gar nae ghofdaef lar-euq garkawv yagaq-awr, tsawrhaq tiqpavnav deuq, aqyawf-anr aqjaf jaf-eu mae. Aerkhawf, tiqpavnav deuq aer-eu, “Nawr garkawv teu ja-eu gar nga’maf yawqpovyawq par narhaq taef-a.”
\v 33 Khoernar-aq, Pawrluv, aqyawf maf-euq ghanrcae-anr nae dov-ir-euq mae.
\v 34 Aerkhawf, heumyav ghaq, Kali-anr janlar-awr, aqyawf-anr gawfler-euq mae. Tsawrhaq khoerdeuq-euq lafkhoer, Aqleqorpaqgur armaf-anr taf-eu Daqyawrnaqsir laer kur-eu tiq ghaq keuq-awr, Daqmaqlir laer kur-eu zaqmiq aqbur tiq ghaq hawr-eu nuideuq khawf keuq-eu mae.
\c 18
\s1 Gawrliqtu-anr Maeq-euq
\p
\v 1 Khoernar-aq, Pawrluv, Aqteq-anr nae dov-ir-awr, Gawrliqtu-anr ir-euq mae.
\v 2 Khoergar, Boqtuv mirkhanq-anr daefle-euq Aqgurla laer kur-eu Yurdav tsawrhaq tiq ghaq-anr tanqpuq-euq mae. Yurdav tsawrhaq dawqtawvluf Lormav meuq-anr nae yadov-ir jir-eu mae laer, sanqpaq Gaqlawrdir dawq bif-euq mirnae, aqyawf-euq nymrdanq Birgirla naeq-aer Irdaqliq mirkhanq-anr nae dovle-euq maq myanrlar-aq siq. Pawrluv, aqnyaf dzerzaq-anr dzoer-ir-euq mae.
\v 3 Aqnyaf dzerzaq-aq, saqpar saeqghawv janranq-eu tsawrhaq mae. Pawrluv khawf aqnyaf dzerzaq lof-aer gar aqyawf tiqjeq mr-eu mirnae, Pawrluv, aqyawfnyaf naeq-aer jawr-awr gar mr-euq mae.
\v 4 Yurdav tsawrhaq hawr-eu Heqlaqsar tsawrhaq, Kali-anr janlarni, landaw jawrnan yawqnan navluf zanrdawq khawqnymr-euq lafkhoer Pawrluv kurcawq-eu mae.
\p
\v 5 Siqlav hawr-eu Tivmorseq, Maqgeqdawrniv mirkhanq-anr nae oekeuv ngae, Pawrluv, muiq-eu Saflar katir-eu mirnae, Yeqsur-aq, Kali mae laer Yurdav tsawrhaq deuq-anr sarkir kamqnaeq luf-eu mae.
\v 6 Aerkhawf, tsawrhaq khoerdeuq, aqyawf-anr muir-awr yaeqbawq saerlu-aer aer ngae, Pawrluv, aqyawf-euq paerkhanq byuqkhar-awr aer-eu, “Nawmaf-euq shiq, nawmaf-euq uqduq-euq khoertav jav luf-ur. Ngar-aq, yawshawr ma. Iqnan tafnar-aq, ngar, aqcawq tsawrjeuq tsawrca jawr-eu gar ir ma.”
\p
\v 7 Khoernar-aq, aqyawf khoergar nae dov-ir-awr, Miqyaer-anr uqduq tanq-eu Yurtuq laer kur-eu ghaq-euq irkanr ir-euq mae. Aqyawf-euq nymr-aq, zanrdawq khawqnymr-euq dawqpae jav-eu mae.
\v 8 Zanrdawq khawqnymr-euq aqyuif geuf-eu Gaqlirpuv laer kur-eu ghaq hawr-eu aqyawf-euq miqsawrzaq yawqghaq navluf, Sanqpaq Yeqsur-anr janlar-euq mae. Gawrliqtu-anr jawr-eu ghawqmya ghaq khawf yagaq-awr janlar-awr, bartirsaq hageuf-euq mae.
\p
\v 9 Uqcif pawdzer mawrle-eu lafkhoer, Sanqpaq Yeqsur, Pawrluv-anr heulof-aer aer-eu mae, “Taqguv. Nawr ciqcurni maqjawr-aer ngaeq-awq.
\v 10 Aqjeq mirnae aernar-aq, ngar, nawq naeq-aer jawr-eu ma. Tiqghaq-iq nawq-anr maq lavtanq maq lavnar lar-ar. Meuq heumeuq-euq lafkhoer ngaq-euq tsawrhaq ghawqmya’ni jawr-eu ma.”
\v 11 Pawrluv khoergar tiq khof uqtaf bala kof siq jawr-awr, aqyawf maf-euq ghanrcae Miqyaer-euq dawq maeqnaeq tsovnaeq-euq mae.
\p
\v 12 Aqgaqyar mirkhanq-anr Gaqliqoq sanrmrluf ngae, Yurdav tsawrhaq nuima tiqgar gm-awr, Pawrluv-anr muirni turlar-awr, aqyawf-anr yarkhaq dar-eu nuirmanq-anr sheughae-awr,
\v 13 aer-eu, “Tsawrhaq heughaq-aq, zanrdawq-anr banq-eu jeq-aer Miqyaer-anr uqduq tanqni, aqcawq-anr gheupyawr luf-eu mae.”
\p
\v 14 Khoernar-aq, Pawrluv khaqmae mrnga-awr dawq ngaeq-eu laer ghae ngae, Gaqliqoq, Yurdav tsawrhaq deuq-anr heulof-aer aernaeq-euq mae, “Yurdav tsawrhaq deuq-or! Garkawv heu yawlaeq jeq maqngeur nar-aq, zawr banq-eu yawcawv jeq mr-euq ngeur-eu lawnmr-aq, ngar oror-aer nawmaf ja-eu gar narhaq ma.
\v 15 Aerkhawf, dawqdeuq, tsawrmyanr deuq hawr-eu nawmaf-euq zanrdawq-anr taf-eu garkawv pyeuf-eu mirnae, nawmaf yawqha yawqha hawtser-awq. Heulof-aer ghae-eu garkawv deuq-anr ngar yarkhaq dar-eu ghaq maq geufmawf nya.”
\v 16 Khoernar-aq, aqyawf, aqyawf maf-anr yarkhaq dar-eu nuirmanq-anr nae taedov ghae-euq mae.
\v 17 Khoerngae, Heqlaqsar tsawrhaq dawqtawvluf, zanrdawq khawqnymr-euq aqyuif Surdeq-anr tsuvtaeq-awr, yarkhaq dar-eu nuirmanq-euq maeqshi diq-euq mae. Aerkhawf, Gaqliqoq-aq, garkawv khoer aqyawf-anr tiqjeq-iq maqtaf-eu lof-aer jawr-eu mae.
\s1 Pawrluv, Aqdirawq-anr Ghof-ir-euq
\p
\v 18 Pawrluv khoergar ghawqmya nan jawr-euq nar-aq, aqyuif aqnyir deuq-anr ghawqdawq tsaf-awr, lawq-anr dziq-awr Surliv-anr ir-euq mae. Birgirla hawr-eu Aqgurla aqnyaf dzerzaq khawf aqyawf naeq-aer ir-euq mae. Aqyawf nae kamqtaq-euq lof-aer, Geqjeq meuq-anr irkeuv ngae, aqyawf uqjaev jaev-euq mae.
\v 19 Aqyawfmaf, Erpersu-anr irkeuv-awr, aqnyaf dzerzaq-anr khoergar bi jawryaf-euq mae. Pawrluv-aq, zanrdawq khawqnymr-anr urler-awr, Yurdav tsawrhaq deuq naeq-aer jasawx-euq mae.
\v 20 Khoerngae, aqcawq, aqyawf-anr uicuiv tiqkhaeq jawrnaeq laf-awq laer shar-eu khawf, aqyawf maq jawrnaeq-aq.
\v 21 Aerkhawf, aqyawf, aqyawf maf-anr ghawq-ir ngae aer-eu, “Ngar khar ghaenya-eu lof-aer Yeqlursaqlaeq-anr yawbui jav-eu gar ya irkeuv-a. Aerkhawf, Miqyaer nuima tsaq nar-aq, ngar, nawmaf jawr-eu gar par ghoflar ma.” Khoernar-aq, aqyawf, lawq-anr dziq-awr Erpersu-anr nae dov-ir-euq mae.
\p
\v 22 Pawrluv, Gaersaqlir-anr irkeuv-awr, khoergar nae ledav-awr, Kalizaq armur-anr dawqcawq puqnaeq-awr, Aqdirawq-anr le-euq mae.
\v 23 Pawrluv khoergar tiqkhaeq jawr-euq nar-aq dov-ir-awr, Gaqlaqtiv hawr-eu Puqgir mirkhanq tiqgar sair tiqgar ir-awr, zaqlanr dawqtawv luf-anr ghaq bif-euq mae.
\s1 Aqpawrluv, Guiqlanq-euq Gar Mr-euq
\p
\v 24 Khoerngae, Aqleqsaqdur meuq-anr daefle-euq Aqpawrluv laer kur-eu Yurdav tsawrhaq tiq ghaq, Erpersu-anr oekeuv-euq mae. Aqyawf-aq, dawq zawr ngaeqnya-awr, Yaerbof siqnya duidui-eu mae.
\v 25 Tsawrhaq heughaq-aq, Sanqpaq Miqyaer-euq garkawv yadzaw-awr, nuima keuv duidui-eu lafkhoer, Sanqpaq Miqyaer-euq garkawv marjawvni maeqnya-awr aernya-eu mae. Aerkhawf, aqyawf-aq, Yorhaq-euq bartirsaq-anr siqnya-eu taef mae.
\v 26 Aqyawf, zanrdawq khawqnymr-euq lafkhoer, danqbae-awr nuima khaqduqni maeq-eu mae. Birgirla hawr-eu Aqgurla aqnyaf dzerzaq, aqyawf maeq-eu dawq yagaq ngae, aqyawf-anr kurceuv dov-awr, Miqyaer-euq garkawv marjawvni yawmuiq-aer, aqyawf-anr maeqnaeq-euq mae.
\p
\v 27 Aqyawf, Aqgaqyar mirkhanq-anr irtsaev mawf-eu mirnae, khoergar jawr-eu zaqlanr deuq aqyawf-anr bi ha’ni, ghaq bif-eu laer aqyuif aqnyir deuq nae sanqbof bofanr ghae-euq mae. Aqyawf khoergar irkeuv ngae, Miqyaer-euq guiqlanq yawdzanr-euq baqda’nae, janlar-euq tsawrhaq deuq-anr yawkhav-aer cawba naeq-euq mae.
\v 28 Aqjeq mirnae aernar-aq, Yeqsur-aq, Kali mae laer Yaerbof panpan-aer tsawrhaq dawqtawv luf-euq maeqshi, Yurdav tsawrhaq naeq-aer tsawrpyaer pyaer ngae, aqyawf pyaerghaq nya-eu mae.
\c 19
\s1 Pawrluv, Erpersu-anr Jawr-euq
\p
\v 1 Aqpawrluv, Gawrliqtu-anr jawr ngae, Pawrluv laftav paw-euq mirkhanq deuq-anr cantsaev-awr, Erpersu-anr irkeuv-euq mae. Khoergar, zaqlanr heumyav ghaq-anr tanqpuq-awr,
\v 2 aqyawf, aqyawf maf-anr aernaeq-eu, “Nawmaf janlar ngae Yawshawr Saflar za’maq lor?”
\p Khoerngae, aqyawfmaf aer-eu, “Nga’maf, Yawshawr Saflar-euq garkawv gaq-eu taef-aer khawf maq gaqhaw-aq.”
\v 3 Khoerngae, Pawrluv aer-eu, “Tox-aer mar-iq, nawmaf aqgeu jeq-euq bartirsaq-anr hageuf-euq le?”
\p Khoerngae, aqyawfmaf aer-eu, “Yorhaq-euq bartirsaq-anr hageuf-euq ma.”
\p
\v 4 Khoerngae, Pawrluv aer-eu, “Yorhaq-euq bartirsaq-aq, noeqpov noeqpar-eu bartirsaq mae. Yorhaq, tsawrhaq khoerdeuq-anr aqyawf-euq maeqnan oe-eu ghaq-anr jan-awq laer aernaeq-euq mae. Khoerghaq-aq, Yeqsur Kali mae.”
\v 5 Aqyawfmaf dawq khoerdawq-anr yagaq ngae, Sanqpaq Yeqsur-euq tsawrmyanr-euq uqmov bartirsaq hageuf-euq mae.
\v 6 Khoernar-aq, Pawrluv, aqyawf maf-euq khoertav aqlaf bafdavnaeq ngae, aqyawf maf-euq khoertav Yawshawr Saflar zafka le-euq mae. Aqyawfmaf dawqbav bav-eu uqtaf, Miqyaer gharduq ngaeqdan-eu mae.
\v 7 Aqyawf maf-aq, zaqyo aqli deuq dawqtawvluf 12 ghaq aerghaqni byan-eu mae.
\p
\v 8 Khoernar-aq, Pawrluv zanrdawq khawqnymr-anr urler urler-aer, khaqduqni bala smr siq aerghaqni, aqyawf maf-anr gheupyawr khof-eu gharduq, Miqyaer uvlanr-eu garkawv jasawx jasawx-aer jawr-euq mae.
\v 9 Aerkhawf, tiqpavnav deuq nuima ghanr-awr maqjan-aer, tsawrhaq armaf mafma-euq maeqshi Yeqsur-euq Garma-anr dawqdoer ngaeq-eu mae. Khoerngae, Pawrluv, aqyawfmaf jawr-eu gar nae dov-ir-awr, zaqlanr deuq-anr khawf, aqyawf maf-euq lafkhoer nae bi dovle-awr, nan-anr nae Durlaqnmr-euq dawqmaeq maeq-eu dzawnymr-euq lafkhoer jasawx-euq mae.
\v 10 Aqyawf nyiq khof byanni khoerlof-aer janr-euq mirnae, Aqsir mircoer-anr kharjawr-eu tsawrhaq dawqtawvluf Yurdav tsawrhaq deuq khawf, Heqlaqsar tsawrhaq deuq khawf, Sanqpaq Yeqsur-euq dawq yagaq-euq mae.
\s1 Naef Nae Bitae-euq Geqbar-euq Zaqyo Deuq
\p
\v 11 Miqyaer, Pawrluv-euq aqlaf-anr ghoe-awr nae, tiqjawr-iq maq mawrhaw-euq khavjeq-aer ghae-eu jeq mr-euq mae.
\v 12 Khoermirnae, Pawrluv-euq mawrdo-anr nae lafsiv maqngeur nar-aq, tsanrghaq-eu saqpar, nar-awr gawr-eu deuq jawr-eu gar yurghae-awr ghovdavnaeq ngae, nargawr taqler-awr, naef yawjawf deuq khawf dov-ir-eu mae.
\v 13 Khoerngae, doedoe-aer cancan-aer, naeftor tor-awr naef taedov luf-eu Yurdav tsawrhaq heumyav ghaq, Sanqpaq Yeqsur-euq tsawrmyanr-anr ghoeghoe-aer naef yawjawf ur-eu deuq-anr aernaeq-eu, “Nga’maf, Pawrluv dawqmaeq maeqluf-eu Yeqsur khoerghaq-euq tsawrmyanr-anr ghoe-awr, nawmaf dovle-awq laer dawq bif-eu ma.”
\v 14 Khoerlof-aer mrluf-eu deuq-aq, Geqbar laer kur-eu Yurdav tsawrhaq-euq pirma aqyuif tiq ghaq-euq zaqyo shif ghaq mae.
\p
\v 15 Khoerngae, naef yawjawf, aqyawf maf-anr aerkhof naeq-eu, “Ngar, Yeqsur-anr siqnya-awr, Pawrluv-anr khawf siqnya ma. Aerkhawf, nawmaf teu, aqsur ghaq le?”
\p
\v 16 Khoernar-aq, naef yawjawf ur-eu khoerghaq, aqyawf maf-anr tsawqdawf lef-awr, aqyawf maf-anr khavghaq-awr, dawfghaq-euq mirnae, aqyawfmaf bi lavnar bi lavgawr-awr, nymr khoernymr-anr nae nermyawvni caevdovghae lef-euq mae.
\v 17 Garkawv heu-aq, Erpersu-anr jawr-eu Yurdav tsawrhaq hawr-eu, Heqlaqsar tsawrhaq dawqtawvluf yasiq-euq mae. Aqyawfmaf dawqtawvluf guv duidui-awr, Sanqpaq Yeqsur-euq tsawrmyanr-anr yawkhav-aer ciqhuiq ciqmanr-eu mae.
\p
\v 18 Kali-anr janlar-euq tsawrhaq ghawqmya’ni lar-awr, yawqha nae mrlaeq taq-euq deuq aerdov aerdov-aer ja’naeq luf-eu mae.
\v 19 Mawloq loqnya-eu tsawrhaq ghawqmya ghaq khawf, aqyawf maf-euq sanqbof pardmq bafuiq laf-awr, tsawrhaq dawqtawv luf-euq maeqshi keuqdzae-euq mae. Aqyawfmaf pardmq khoer-euq arpoeq sawxhaw ngae, pyur marbyav 50,000 byav poeq-eu mae.
\v 20 Khoermirnae, Sanqpaq Miqyaer-euq dawq-aq, ghaq khavlar luf-awr ghaqler luf-eu mae.
\s1 Erpersu-anr Luiqgha Lar-euq
\p
\v 21 Garkawv heudeuq pyeuflar dzeur-euq nar-aq, Pawrluv, Maqgeqdawrniv mirkhanq hawr-eu Aqgaqyar mirkhanq-anr irtsaev ghae-awr, Yeqlursaqlaeq-anr le ma laer muiq-eu Saflar-euq lafkhoer noeqtsaev-euq mae. Aqyawf aer-eu, “Ngar khoergar leghaq-euq nar-aq, Lormav meuq-anr khawf yale-a siq.”
\v 22 Khoermirnae, aqyawf-anr cawba-eu deuq-euq lafkhoer nae, Tivmorseq hawr-eu Erlaqdur aqnyaf-anr Maqgeqdawrniv mirkhanq-anr bile-awr, aqyawf-aq, Aqsir mircoer-anr tiqkhaeq par jawryaf-euq mae.
\v 23 Khoerngae yamq-anr, Yeqsur-euq Garma-euq baqda’nae yawkhav-aer luiqgha lar-euq mae.
\v 24 Aqjeq mirnae aernar-aq, Deqmeqdeqlir laer kur-eu pyur taev-eu tiq ghaq jawr-eu mae. Aqyawf-aq, pyur yur-awr Aqdeqmir miqyaerma-euq lawrguir guirzaq taev-eu mae. Aqyawf-euq baqda’nae, lafmyawq lafmuv mr-eu tsawrhaq deuq jirjeuq ghawqmya’ni zaluf-eu mae.
\v 25 Aqyawf pyur taev-eu deuq hawr-eu khoerlof-aer ghae-eu gar mr-eu deuq-anr kuruiq-awr heulof-aer aer-eu mae, “Cawqdeuq-or! Gar heu-euq baqda’nae, aqdui smrmuiq muiqlar-euq ma laer nawmaf siqnya-eu mae.
\v 26 Aerkhawf, tsawrhaq-euq aqlaf nae taev-euq miqyaer deuq-aq, miqyaer maqngeur-a laer Pawrluv heughaq aeraer-aer, Erpersu-anr taef-aer maqngeur-eu, Aqsir mircoer yawqgar navluf aerghaqni, aqyawf, tsawrhaq ghawqmya ni-anr gheupyawr-awr nuima lavpar luf-eu gar nawmaf yagaq ya’mawr-euq mae.
\v 27 Khoermirnae, aqdui-euq gar heu tsawrmyanr cawv-ir-eu taef-aer maqngeur-eu, Aqsir mircoer hawr-eu mirtsaqzaq dawqtawvluf uqduq tanqluf-eu, khanqsaer huiq-eu Aqdeqmir miqyaerma-euq uqduq tanqnymr khawf, tiqjeq-iq gardanr maqtsoeq-eu lof-aer pyeuf-ir-awr, aqyawf-euq yawshaef khanqsaer khawf cawv-ir gar yaguv-eu mae.”
\p
\v 28 Aqyawfmaf dawq khoerdawq-anr yagaq ngae, nuima yawkhav-aer paerlar-awr gur-eu, “Erpersu tsawrhaq-euq Aqdeqmir-aq, huiqdui manr duidui-eu mae!”
\v 29 Khoerngae, meuq meuqlan-aer luiqgha lar-euq mae. Aqyawfmaf, Pawrluv naeq-aer canluf-eu Maqgeqdawrniv mirkhanq-anr jawr-eu Gaqyur hawr-eu, Aqliqdaqgur-anr gheu-awr, meuq-euq yawbui buiduq-anr uiqler-euq mae.
\v 30 Pawrluv, tsawrhaq armaf mafma jawr-eu gar urler mawf-eu khawf, zaqlanr deuq, aqyawf-anr maqbi urler-a.
\v 31 Pawrluv-euq cawq Aqsir mircoer-euq sanrmrzaq geuf-eu tiqpavnav deuq khawf, yawbui buiduq-anr urler-awr yawqha-anr taq lavshaq laer dawqtsaf tsafanr lef-awr aqyawf-anr shar-euq mae.
\v 32 Khoergar uiqler taq-euq tsawrhaq deuq, aqyawfmaf myaqni tiqpav-aq, aqjeq mirnae uiqlar-euq le laer maq siqnya-aer, yawbanq yawlanr-aer ghaeluf-eu mirnae, tiqghaq tiqjeq-aer gur-eu mae.
\v 33 Khoerngae, aqcawq, Aqleqsaqdur-anr gheudov lef-awr, Yurdav tsawrhaq nae aqyawf-anr tsawrhaq khoerdeuq-euq maeqshi daeqdov ghae-euq mae. Khoernar-aq, Aqleqsaqdur, tsawrhaq armaf mafma deuq-anr garkawv jashawnaeq mawf-eu mirnae, aqlaf bafdir-euq mae.
\v 34 Aerkhawf, aqyawfmaf, heughaq-aq, Yurdav tsawrhaq nga laer yasiq ngae, naqliq nyiq laf aerghaqni, aqyawfmaf dawqtawvluf tiqkawv lof-aer heulof-aer gur-eu mae, “Erpersu tsawrhaq-euq Aqdeqmir-aq, huiqdui manr duidui-eu mae!”
\p
\v 35 Khoerngae, meuq-anr sanrmr-eu aqyuif ghaq nae tsawrhaq armaf khoermaf-anr lavcof-awr heulof-aer aernaeq-euq mae, “Erpersu-anr jawr-eu tsawrhaq deuq-or! Erpersu-aq, huiq-awr manr-eu Aqdeqmir miqyaerma-euq uqduq tanqnymr-anr hawr-eu Jursav-anr nae gale-euq mawrkawr-anr hawpir-eu meuq mae laer maq siqnya-eu aqsur ghaq jawr-eu la?
\v 36 Garkawv heudeuq-anr tsawrpyaer pyaerkhar maqza-eu mirnae, maq sharnoeq-aer tiqjeq-iq taqjanr, nawmaf ciqcurni jawr-eu tsaq mae.
\v 37 Tsawrhaq heudeuq-aq, uqduq tanqnymr-anr tanrjoe dae-euq maqngeur-aer, aqdui maf-euq miqyaerma-anr yaeqbawq saerlu-aer aer-euq khawf maqngeur-eu gar nae, nawmaf, aqyawf maf-anr heugar sheuqlef-euq ngar-a.
\v 38 Khoermirnae, Deqmeqdeqlir hawr-eu aqyawf-euq cawq lafmyawq lafmuv mr-eu deuq, tiqghaqnav yarkhaq ja’mawf nar-aq, yarkhaq darduq pantaq-awr, sanrmr-eu deuq khawf jawr-eu mae. Aqyawf maf-euq yawkaq yarkhaq bija-awq.
\v 39 Aerkhawf, nawmaf garkawv yawqjeqyawq parjav nar-aq, zanr-anr tsaqler-eu lafkhoer uiqler ngae, nawmaf-euq garkawv bi dartsaev taef-a.
\v 40 Iqnan luiqgha lar-euq gar tafler-awr nae, aqcawq, aqdui-euq yawlaeq nyaeflar-eu gar khanqlanrkhar za-eu mae. Aqjeq mirnae heulof-aer uiqler-awr luiqgha banqgha luf-eu le laer aqcawq narhaqlar nar-aq, aqdui yawduq duq-aer tiqjeq-iq maq aerkhofnaeq nya-a.”
\v 41 Aqyawf khoerlof-aer aernaeq ghaq-awr, uiqlar-euq tsawrhaq deuq-anr bighawq-ir-euq mae.
\c 20
\s1 Heqlaqsar Mirkhanq-anr Ir-euq
\p
\v 1 Luiqgha-eu khoer cof-ir-euq nar-aq, Pawrluv, zaqlanr deuq-anr kuruiq-awr, aqyawf maf-anr byarcuf-awr, Maqgeqdawrniv mirkhanq-anr irghae-euq mae.
\v 2 Mirkhanq khoerkhanq doeni irghae ngae, zaqlanr deuq-anr dawq ghawqmya’ni ngaeqnaeq-awr ghaq bifyaf-awr, Heqlaqsar mirkhanq-anr irkeuv-euq mae.
\v 3 Khoergar bala smr siq byanni jawr-awr, lawq-anr dziq-awr Surliv-anr ghof-ir-eu laer ghae ngae, Yurdav tsawrhaq, Pawrluv-anr saef-eu laer tovluf-eu mirnae, aqyawf, Maqgeqdawrniv mirkhanq paw nae ghof-ir ma laer noeqtsaev-euq mae.
\v 4 Pawrluv naeq-aer ir-euq deuq-aq, Beqlir-anr jawr-eu Sorbaqdaqlur, Tersaqlorni-anr jawr-eu Aqliqdaqgur hawr-eu Seqguqdur, Deqbeq-anr jawr-eu Gaqyur hawr-eu Tivmorseq, Aqsir mircoer-anr jawr-eu Durjir hawr-eu Daqlorbeq heudeuq mae.
\v 5 Aqyawfmaf jeqhu irghae-awr, nga’maf-anr Daqlor-anr dawqluf-eu mae.
\v 6 Daeqtseq maqdawv-euq kaqmur dzaq-eu yawbui dzeur-awr, nga’maf, Pirlirpiv-anr nae lawq-anr dziq-awr dov-ir-euq ma. Ngaq nan byanlar ngae, Daqlor-anr irkeuv-awr, aqyawfmaf naeq-aer tanqdzoer-awr, khoergar shif nan byanni jawrnaq mr-euq ma.
\s1 Pawrluv, Daqlor-anr Maeq-euq
\p
\v 7 Tiqjaw-euq lafkhoer yawbae ngae nan, nga’maf kaqmur ngawqpyaeq-eu laer uiqler-euq ma. Pawrluv nishawq ngae nan dov-ir-eu laer ghae-eu mirnae, saerghanr caelar ngae keuvni dawqmaeq maeq-euq mae.
\v 8 Nga’maf uiqluf-eu nymr laftav tiv-anr tsirkhmq ghawqmya’ni doftaq-euq mae.
\v 9 Khoerngae, Urtiqkur laer kur-eu aqli zaqguq tiq ghaq larghovzaq-anr nuirluf-eu mae. Pawrluv dawqmaeq ghawqmyanrni maeq-eu mirnae, khoerghaq yufkhav-awr, maq noeqni yufkhavbyov lef-euq mae. Khoernar-aq, aqyawf, nymr smq tiv gor-eu gar nae gaka ghae-awr, aqcawq, aqyawf-anr baftur-ir ngae shirdzeur-euq mae.
\v 10 Khoerngae, Pawrluv zafka-ir-awr, khoerghaq-euq khoertav awkhof-awr, aqyawf-anr byarcuf-awr, aqyawf maf-anr aernaeq-eu, “Nawmaf taq tsawqguv-ir, aqyawf daefluf nya siq.”
\v 11 Khoernar-aq, par davler-awr, kaqmur ngawqpyaeq-awr dzaq-euq mae. Aqyawfmaf naeq-aer ghawqmyanrni jasawx-awr, uqbya byalar-awr nae taef-aer dov-ir-euq mae.
\v 12 Aqyawfmaf, aqli zaqguq khoerghaq-anr yawdaef-aer ya sheuqkhof ghae-euq mirnae, nuima uicuiv taef-aer sar-eu maqngeur-a.
\s1 Daqlor-anr Nae Meqleqdur-anr Ir-euq
\p
\v 13 Pawrluv nae khaertaq-euq lof-aer, nga’maf-aq, lawq-anr dziq-awr Aqtsov-anr jeqhu irtawq-awr, aqyawf-euq mawrdo-aq, khoergar keuvni kuirzoq ir-awr, Aqtsov-anr nga’maf naeq-aer lawq-anr bi dziqlar-eu laer noeqtsaev taq-euq ma.
\v 14 Khoernar-aq, Aqtsov-anr aqyawf, nga’maf-anr dzoer ngae, nga’maf, aqyawf-anr lawq-anr bi dziqlar-awr, Meqdurleq meuq-anr ir-euq ma.
\v 15 Khoergar nae lawq-anr dziq-awr, nyiq nan tiqnan Ciror irjawlanr naeq-aer dawrnaq-aer jav-eu jawrduq-anr irkeuv-euq ma. Smq nan tiqnan Saqmor irjawlanr-anr irkeuv-awr, Tawqjiqlir-anr jawrnaq mr-euq ma. Oeq nan tiqnan Meqleqdur-anr irkeuv-euq ma.
\v 16 Aqsir mircoer-anr ghawqmyanr maqya jawrni, Erpersu-anr maqnaq-aer, maeqhu paw irghae ma laer Pawrluv noeqtsaev taq-euq mae. Ghaenya nar-aq, Beqdeqgordeq yawbui arnan-anr Yeqlursaqlaeq-anr jawrnya’ni, aqyawf yawkawr-aer irmawf-eu mae.
\s1 Pawrluv Ghaq Bif-euq
\p
\v 17 Pawrluv, Meqleqdur-anr jawrluf ngae, Erpersu Kalizaq armur-euq aqyuif aqtsu deuq-anr kuruiq laf-euq mae.
\v 18 Aqyawfmaf, aqyawf jawr-eu gar larkeuv ngae, Pawrluv, aqyawf maf-anr heulof-aer aernaeq-euq mae:
\p “Ngar, Aqsir mircoer-anr larkeuv danqbae-euq ngae nan-anr nae, nawmaf-euq ghanrcae kharjawr ngae, ngar aqjox-aer janr-euq garkawv nawmaf siqnya-eu mae.
\v 19 Ngar nuima nanqyuni tiqbyan tiqlof taq-awr, myavbir ghawqmya’ni dovdov-aer Sanqpaq Yeqsur-euq gar mr-euq ma. Yurdav tsawrhaq, ngaq-anr yawdoer janr-eu laer jawqluf-eu mirnae, shaqzanq ghawqmya jeq-anr yadaq-euq gar khawf nawmaf siqnya-eu mae.
\v 20 Ngar, nawmaf-anr gardanr tsoeq-eu jeq maq zaftaqni nawmaf-anr dzawrmaeq naeq-awr, tsawrhaq dawqtawv luf-euq maeqshi khawf, tiqnymr sair tiqnymr khawf, ngar, nawmaf-anr maeqnaeq tsovnaeq-euq ma.
\v 21 Yurdav tsawrhaq hawr-eu Heqlaqsar tsawrhaq-anr khawf, Miqyaer-euq maeqshi iqbax noeqpov-awr, aqdui-euq Sanqpaq Yeqsur Kali-anr jan-awq laer sarkir kamq-euq ma.
\v 22 Nymq-mr muiq-eu Saflar, ngaq-anr paf-awr Yeqlursaqlaeq-anr sheuqghae naeqlaf luf-eu mae. Khoergar, ngaq-euq khoertav aqjeq keuvle-eu laer ngar maqsiq.
\v 23 Aerkhawf, ngar khar irkeuv-euq meuq-euq lafkhoer, shmrcav hawr-eu shaqzanq, ngaq-anr dawqluf-eu mae laer Yawshawr Saflar, ngaq-anr byacaevni aernaeq laf-euq mae.
\v 24 Aerkhawf, heudeuq tiqjeq-iq ngaq-anr maq gheunyaelar nya-aer, ngaq-euq daefzir-anr khawf, ngar maq khanqlanr. Aqjeq mirnae aernar-aq, ngar yacaev-eu garma heukanr laqkhaq tiqcaer caevli-awr, Sanqpaq Yeqsur-anr nae za-euq guiqlanq-euq gar pyeuf-eu, Miqyaer-euq guiqlanq yawdzanr byan-eu guiqlanq dawq-euq garkawv, sarkir yakamq nar-aq ghaq ma.
\p
\v 25 “Hawsher-eq, ngar, nawmaf-euq ghanrcae cancan-aer, Miqyaer uvlanr-eu garkawv maeqnaeq-euq ma. Aqkar nar-aq, nawmaf dawqtawvluf ngaq-euq myavpyawq-anr maqpar ya’mawr-a laer ngar siqnya ma.
\v 26 Khoermirnae, tsawrhaq dawqtawv luf-euq shiq khoer ngaq-anr maqtaf-aer, ngar-aq, shawrjaevni ghae-eu ma laer iqnan ngar, nawmaf-anr sarkir kamq-eu ma.
\v 27 Aqjeq mirnae aernar-aq, Miqyaer nuima tsaq-eu jeq dawqtawvluf ngar maq zaftaqni nawmaf-anr maeqnaeq jir-euq ma.
\v 28 Yawshawr Saflar, nawmaf-anr armaf-euq lafkhoer nae tserdov-awr aqyuif aqtsu bigeuf-euq mirnae, nawmaf yawqhar yawqha yanryanr-aer daef-awr, armaf maflan-euq gharduq khawf yanr-awq. Aqyawf-euq shiq nae zeurkhof taq-euq Sanqpaq Miqyaer-euq Kalizaq armur-anr bosav-awq.
\v 29 Ngar dov-ir dzeur-euq nar-aq, zawr ghae-eu khaqyaer deuq, nawmaf-euq ghanrcae urlar-awr, yawr yawrmaf-anr lavcawv duidui taef-a laer ngar siqnya ma.
\v 30 Khoeruqtaf, nawmaf-euq lafkhoer tsawrhaq tiqpavnav deuq dovlar-awr, zaqlanr deuq, aqyawf maf-euq maeqnan cantae larni, yawtsaq yawdawr-euq dawq-anr yurpyawv taef-a.
\v 31 Khoermirnae, nawmaf yawbeur beur-aer jawr-awq. Ngar smr khof byanni uqcif nan’ghanr maqaer, maq naqlerni myavbir dovdov-aer, nawmaf yawqghaq navluf-anr aernoeq naeq-euq gar noeqmawr-awq.
\p
\v 32 “Aqyuif aqnyir deuq-or! Nymq-mr ngar, nawmaf-anr Miqyaer-euq aqlaf-euq lafkhoer hawr-eu aqyawf-euq guiqlanq yawdzanr-euq dawq-euq lafkhoer a’naeq-awr bi jawryaf ma. Guiqlanq yawdzanr-euq dawq khoer-aq, nawmaf-anr bihuiq bi manrlar nya-awr, lavshawr-euq tsawrhaq dawqtawvluf naeq-aer, nawmaf tiqkawv lof-aer jeqbir za’nya-eu mae.
\v 33 Ngar-aq, tiqghaq-iq-euq pyur, shuir maqngeur nar-aq, dmghaq dmlmr-anr maerjuir maqjuir-aq.
\v 34 Ngar hawr-eu ngaq naeq-aer jawr-eu deuq mawf-eu jeq za’ni, ngaq-euq aqlaf heu aqmyanluf mrluf-eu mae laer nawmaf siqnya-eu mae.
\v 35 Nawmaf khawf khoerlof-aer gar yawkhav-aer mrmr-aer, ghaq baq-eu deuq-anr cawba’ni, ngar yawqjeq navluf-euq lafkhoer nawmaf-anr mrmaeq naeq-euq ma. Sanqpaq Yeqsur nae aertaq-euq dawq heudawq-anr khawf noeqkeuv-awq, ‘Bif-eu-aq, za-eu navmaqtser guiqlanq huiqdzaeq-eu mae.’ ”
\p
\v 36 Khoerngae, Pawrluv khoerlof-aer aerghaq-awr, pawqtsuif pawqdmq dmq-awr nae, aqyawfmaf dawqtawvluf naeq-aer guiqlanq shar-euq mae.
\v 37 Khoernar-aq, aqyawfmaf dawqtawvluf yawkhav-aer ngoerngoer-aer, Pawrluv-euq kawqlanr-anr byarcuf-awr maeqsaw saw-euq mae.
\v 38 Aqkar nar-aq, nawmaf, ngaq-euq myavpyawq-anr maqpar ya’mawr-a laer Pawrluv nae aer-euq dawq khoerdawq-euq baqda’nae, aqyawfmaf noeqshaq duidui-eu mae. Khoernar-aq, aqyawfmaf, Pawrluv-anr lawq-anr sheuqur naeq-ir-euq mae.
\c 21
\s1 Pawrluv, Yeqlursaqlaeq-anr Le-euq
\p
\v 1 Khoernar-aq, heulof-aer pyeuflar-euq mae. Aqyawf maf-anr ghawq-awr, nga’maf lawq-anr dziq-awr nae, dawrcoeni ir-awr Korsav irjawlanr-anr irkeuv-euq ma. Nishawq ngae nan, Lordav irjawlanr-anr irkeuv-awr, khoergar nae Baqdaqlar meuq-anr irkeuv-euq ma.
\v 2 Khoergar, Pirnir mirkhanq-anr ir-eu lawq tiq lawq povmawr-awr, dziqler-awr irghae-euq ma.
\v 3 Gurbaqlur irjawlanr-anr ya’mawr ngae, nanrma gakhaeq paw nae Surliv-anr ir-euq ma. Khoernar-aq, lawq khoerlawq Durlu-anr myawq ya bafka-eu mirnae, khoergar naq-euq mae.
\v 4 Nga’maf khoergar jawr-eu zaqlanr deuq-anr povmawr-awr, khoergar shif nan byanni jawrnaq mr-euq ma. Zaqlanr khoerdeuq Yawshawr Saflar-anr ghoeghoe-aer Pawrluv-anr Yeqlursaqlaeq-anr taqle laer aernaeq-euq mae.
\v 5 Khoergar jawr-eu arsaq saqlar ngae nan, nga’maf ghawq-awr maeqhu paw irghae-euq ma. Aqyawfmaf hawr-eu aqyawf maf-euq zaqmiqzaq deuq hawr-eu zaqdeuq dawqtawvluf khawf, meuq-euq meuqdzer keuvni nga’maf-anr sheuqha le-euq mae. Nga’maf iqmalavshav-euq lawrdzer-anr pawqtsuif pawqdmq dmq-awr guiqlanq shar-euq ma.
\v 6 Khoernar-aq, tiqghaq tirghaq ghawqdawq ngaeq-awr, nga’maf lawq-anr dziqler-euq nar-aq, aqyawfmaf irkanr ghofler-euq mae.
\p
\v 7 Nga’maf, Durlu meuq-anr nae ircuf-euq garma canli-awr, Baqdawrleq meuq-anr irkeuv-euq ma. Khoergar jawr-eu aqyuif aqnyir deuq-anr dawqcawq puq-awr, aqyawfmaf naeq-aer tiq nan jawrnaq mr-euq ma.
\v 8 Nishawq ngae nan, Pawrluv naeq-aer canluf-eu nga’maf dov-ir-awr, Gaersaqlir-anr irkeuv-euq ma. Pirlirpuv laer kur-eu guiqlanqdawq maeq-eu ghaq-euq nymr-anr urler-awr, aqyawf naeq-aer yaf-euq ma. Aqyawf-aq, cawba-eu shif ghaq-euq lafkhoer keuq-eu tiq ghaq mae.
\v 9 Aqyawf-aq, Miqyaer gharduq ngaeqdan-eu zaqmiq oeq ghaq jawr-awr, yawqghaq navluf miqdaf dafshawr mae.
\p
\v 10 Nga’maf khoergar ghawqmya nan jawrkeuvlaf ngae, Aqgaqbar laer kur-eu Miqyaer gharduq ngaeqdan-eu tiq ghaq, Yurdav mirkhanq-anr nae oeka-euq mae.
\v 11 Aqyawf, nga’maf jawr-eu gar oe-awr, Pawrluv-euq jofpaf yur-euq mae. Khoernar-aq, aqyawf-euq aqkuir aqlaf-anr pafcuf-awr aer-eu, “Yawshawr Saflar heulof-aer aer-eu mae, ‘Yeqlursaqlaeq-anr jawr-eu Yurdav tsawrhaq deuq, jofpaf heucav-euq yawsanr ghaq-anr heulof-aer paf-awr, aqcawq tsawrjeuq tsawrca-euq aqlaf-anr bianr-ir taef-a.’ ”
\p
\v 12 Dawq khoerdawq-anr yagaq ngae, nga’maf hawr-eu khoergar jawr-eu deuq, Pawrluv-anr Yeqlursaqlaeq-anr taqpar le laer shar duidui-euq ma.
\v 13 Khoerngae, Pawrluv aer-eu, “Aqjeq mirnae nawmaf teunav nav-aer ngoerngoer-aer ngaq-euq nuima tsawqpav-ir paq-aer janrnaeq laf-eu le? Ngar, Sanqpaq Yeqsur-euq tsawrmyanr-euq gharduq aqcawq nae bipaf-eu taef-aer maqngeur-eu, Yeqlursaqlaeq-anr yashir-eu law-awr khawf laeqhmqdan taq-euq ma.”
\p
\v 14 Nga’maf, aqyawf-anr maq japyawr nya-eu mirnae, “Sanqpaq Miqyaer nuima tsaq-eu lof-aer pyeuf luf-ur!” laer aer-awr, ciqcurni jawr-euq ma.
\p
\v 15 Khoergar, ghawqmya nan jawrkeuv laf-euq nar-aq, nga’maf myawq lavluiv-awr, Yeqlursaqlaeq-anr le-euq ma.
\v 16 Gaersaqlir-anr jawr-eu zaqlanr tiqpavnav deuq, Gurbaqlur irjawlanr-anr jawr-eu Maqnaqsoq khawf sheuq-awr nga’maf naeq-aer lar-euq mae. Maqnaqsoq-aq, zaqlanr geuf-eu myanrlar-euq mae. Nga’maf, aqyawf-euq nymr-anr yafler-euq ma.
\s1 Yaqkov-anr Gha’mawr Ler-euq
\p
\v 17 Khoernar-aq, nga’maf, Yeqlursaqlaeq-anr lekeuv ngae, aqyuif aqnyir deuq, nga’maf-anr laqkhaq caertavni hageuf naeqlaf-euq mae.
\v 18 Nishawq ngae nan, Pawrluv, nga’maf tiqkawv lof-aer Yaqkov-anr dzoerler-euq ma. Aqyuif aqtsu yawqghaq navluf khawf khoergar jawrluf-eu mae.
\v 19 Pawrluv, aqyawf maf-anr dawqcawq puq-awr, Miqyaer, aqyawf-euq guiqlanq-euq gar-anr ghoe-awr, aqcawq tsawrjeuq tsawrca-euq gharduq aqjox-aer mr-euq garkawv tiqjeq sair tiqjeq dzawrnaeq-euq mae.
\v 20 Aqyawfmaf yagaq ngae, Miqyaer-anr ciqhuiq ciqmanr-eu mae. Khoernar-aq, aqyawfmaf, Pawrluv-anr heulof-aer aernaeq-euq mae:
\p “Maernmr-or! Yurdav tsawrhaq-euq lafkhoer Kali-anr janlar-euq armyav tanr ghaq jawr-eu la laer nawr mawrluf-eu mae. Aqyawfmaf dawqtawvluf zanrdawq-anr nuima keuv duidui-eu mae.
\v 21 Aerkhawf, aqcawq tsawrjeuq tsawrca-euq ghanrcae jawr-eu Yurdav tsawrhaq dawqtawv luf-anr, Morseq-anr byaerdzae-awr, yawqha-euq zaqdeuq-anr bawkhov maeqdzaq maqya yaeqnaeq-eu uqtaf, zanrsanrkhof jav-eu lof-aer maqya cantae-ar laer nawr maeqluf-eu mae laer aqyawfmaf yagaq-euq mae.
\v 22 Tox-aer mar-iq, aqjox-aer janr-eu paq nga? Aqjeq mirnae aernar-aq, nawr lar-euq garkawv aqyawfmaf yasiq-awr, aqyawfmaf yadzoer-eu yawduq baw-eu mae.
\v 23 Khoermirnae, nga’maf nae nawq-anr aernaeq-euq lof-aer janr-awq. Nga’maf jawr-eu gar kamqtaq-euq oeq ghaq jawr-eu mae.
\v 24 Aqyawfmaf sheuq-awr, aqyawfmaf naeq-aer mawrdo shawr-eu zanr janrler-awq. Khoeruqtaf, aqyawf maf-euq gharduq pyur bif-awr uqjaev bi jaevdzae-awq. Khoerlof-aer janr nar-aq, nawq-euq garkawv yagaq-euq lof-aer maqngeur-eu uqtaf, nawr khawf zanrdawq-anr yawmuiq-aer daefcaw-awr cantae luf-eu law hawrngaq laer yawqghaq navluf-anr siqler taef-a.
\v 25 Kali-anr janlar-euq aqcawq tsawrjeuq tsawrca deuq-euq gharduq-aq, aqdui bawqdzaq tsaev-euq lof-aer, sanqbof heulof-aer bofanr ghae-euq ma. Tanqpanq aqma mawrkawr-anr lawrnaeq-euq jeq, shiq hawr-eu pafsaef-euq jeqzaq taqdzaq. Banq-awr khaqmiq sheu-eu taqbi jav. Nawmaf heudeuq lan-eu tsaq mae.”
\p
\v 26 Khoermirnae, nishawq ngae nan, Pawrluv, tsawrhaq khoer oeq ghaq sheuq-awr, aqyawfmaf naeq-aer mawrdo shawr-eu zanr janrler-euq mae. Khoerngae, uqduq tanqnymr nymrma-euq lafkhoer urler-awr, aqyawfmaf mawrdo shawr-eu zanr janrjir-eu arnan hawr-eu yawqha aqgeu ngae yamq-anr lawrnaeq-eu le laer aernaeq ler-euq mae.
\s1 Pawrluv Binyaef-euq
\p
\v 27 Khoer shif nan jirlerluf ngae, Aqsir mircoer-anr nae lartaq-euq Yurdav tsawrhaq deuq, Pawrluv-anr uqduq tanqnymr nymrma-euq lafkhoer jawrluf-eu gar ya’mawr ngae, aqyawfmaf, tsawrhaq armaf dawqtawv luf-anr lavluiq-awr, Pawrluv-anr nyaef-awr,
\v 28 gur-eu, “Irsaqleqlav tsawrhaq deuq-or! Cawba le-awq! Tsawrhaq heughaq-aq, aqdui-euq tsawrjeuq tsawrca-anr khawf, zanrdawq-anr khawf, jawrduq heutsanr-anr khawf, muirni kharngeur-eu gar yawqghaq navluf-anr maeqmaeq-aer canluf-eu mae. Khoeruqtaf, aqyawf, Heqlaqsar tsawrhaq-anr uqduq tanqnymr nymrma-euq lafkhoer sheuqur laf-awr, shawr-eu jawrduq heutsanr-anr maqshawrni bipyeuf-ir-euq mae.”
\v 29 (Daqlorbeq laer kur-eu Erpersu-anr jawr-eu tiq ghaq, aqyawfmaf, Pawrluv naeq-aer meuq-euq lafkhoer canluf-eu gar ya’mawr-euq mirnae, Pawrluv, aqyawf-anr uqduq tanqnymr nymrma-euq lafkhoer sheuqur laf-euq paq laer aqyawfmaf noeq-eu mae.)
\p
\v 30 Khoerngae, meuq meuqlanni luiqgha lar-awr, baqmaf purjeq-aer caevuiq laf-euq mae. Aqyawfmaf, Pawrluv-anr nyaef-awr, uqduq tanqnymr nymrma-anr nae gheudov ghae-awr nae tiqpov taef-aer larghov piqtaeq-euq mae.
\v 31 Aqyawfmaf, Pawrluv-anr saef-eu laer povluf ngae, Yeqlursaqlaeq meuq meuqlanni luiqgha luf-eu garkawv, tanrdzoeq guirhuq-anr tsafgaq ler-euq mae.
\v 32 Tanrdzoeq guirhuq khoerghaq tiqpov taef-aer, yardzoeq guirhuq heumyav ghaq hawr-eu guirzaq sheuq-awr, luiqgha luf-eu tsawrhaq armaf mafma jawr-eu gar caevghae-euq mae. Tsawrhaq khoerdeuq tanrdzoeq aqyuif hawr-eu guirzaq deuq-anr ya’mawr ngae, Pawrluv-anr maqdiqni naqler-euq mae.
\v 33 Khoerngae, tanrdzoeq guirhuq dawqpae oe-awr, Pawrluv-anr nyaef-awr, shmrcav nyiq cav nae paf-awq laer dawq bif-euq mae. Aqyawf aqsur ghaq pyeuf-awr, aqjeq janrluf-eu la laer tanryar dzoeqda narhaq-euq mae.
\v 34 Tsawrhaq armaf mafma-euq lafkhoer tiqpavnav deuq, tiqghaq tiqjeq-aer aeraer-aer yawkhav-aer lawfgha luf-eu mae. Khoerlof-aer lawfgha luf-eu mirnae, pyeufluf-eu garkawv maq siqduq nya-aer, Pawrluv-anr guirzaq-euq jawrnymr-anr sheuqghae-awq laer tanrdzoeq guirhuq dawq bif-euq mae.
\v 35 Pawrluv dawqdzm-anr lekeuv ngae, tsawrhaq armaf mafma, aqyawf-anr diq-eu laer yawkhav-aer laejae-eu mirnae guirzaq deuq, aqyawf-anr baf-awr ledav-euq mae.
\v 36 Khoerngae, tsawrhaq armaf mafma khoerdeuq maeqnan cantae cantae-aer gur-eu, “Aqyawf-anr lavsaef byov-awq.”
\s1 Pawrluv Dawqdzawr Mrmawf-eu
\p
\v 37 Khoernar-aq, aqyawfmaf, Pawrluv-anr guirzaq-euq jawrnymr-euq lafkhoer sheuqur lef-eu laer ghae ngae, Pawrluv, tanrdzoeq guirhuq-anr narhaq-eu, “Ngar, nawq-anr dawq ngaeqcawqnya mae lor?”
\p Khoerngae, aqyawf aer-eu, “Nawr, Heqlaqsar-euq dawq ngaeqnya-eu le laq?
\v 38 Nawr dzeurlaf ngae, mirkhanq-anr puiq-awr, aqcawq-anr saef-euq tsawrhaq 4,000 ghaq sheuq-awr nae bawrtsanq bawrdanr-anr caevjawr-ir-euq Irjirtuv tsawrhaq khoerghaq maqngeur lor?”
\p
\v 39 Khoerngae, Pawrluv aer-eu, “Ngar-aq, Girlirciv mirkhanq-anr jav-eu Daqsuv-anr jawr-eu Yurdav tsawrhaq ma. Tsawrmyanr maqjav-eu meuq meuqzaq-anr daefle-euq tsawrhaq maqngeur. Tsawrhaq heudeuq-anr dawq tiq pov bi ngaeqcawq naeqlaf-awq laer ngar, nawq-anr shar ma.”
\v 40 Tanrdzoeq guirhuq arnmq bifnaeq ngae, Pawrluv dawqdzm-anr yawf-awr, tsawrhaq khoerdeuq-anr lafdzawr dzawrnaeq-euq mae. Aqyawfmaf ciqcur savni jawr ngae, Pawrluv, Heqbyaer dawq-anr nae aqyawf maf-anr heulof-aer aernaeq-euq mae:
\c 22
\s1 Pawrluv Dawqdzawr Mr-euq
\p
\v 1 “Aqyuif aqnyir, aqpoeq aqbawr deuq-or! Ngar, ngaq-euq garkawv nawmaf-anr jashaw-eu gar narhaq naeqlaf sher-eq.”
\v 2 Aqyawf, Heqbyaer dawq ngaeq-eu gar aqyawfmaf yagaq ngae, yawbae navmaqtser ciqcurni jawr-eu gar Pawrluv heulof-aer aernaeq-euq mae,
\p
\v 3 “Ngar-aq, Girlirciv mirkhanq, Daqsuv-anr daefle-euq Yurdav tsawrhaq ma. Aerkhawf, meuq heumeuq-anr huiqlar-awr, Gaqmaqleqlar-euq aqkuir-euq dawqpae nuir-awr dzaw ngae, aqdui-euq aqpoeq deuq-euq zanrdawq dufyawrni yawmuiq-aer maeqnaeq laf-euq mae. Iqnan, nawmaf dawqtawvluf Miqyaer-euq gharduq nuima keuv duidui-eu lof-aer ngar khawf keuv-euq ma.
\v 4 Ngar, Yeqsur-euq Garma-anr can-eu tsawrhaq-anr shir-eu gar keuvni khaeqnaeq khavnaeq haw-euq ma. Zaqyo aqli deuq-anr khawf, zaqmiq aqbur deuq-anr khawf, nyaef-awr kuv-anr dawv-euq ma.
\v 5 Pirma yawhuiq ghaq hawr-eu khavma armur-euq aqyuif aqtsu dawqtawvluf khawf, ngaq-euq garkawv sarkir kamqnya taef-a. Aqyuif aqnyir Yurdav tsawrhaq-euq gharduq, ngar sanqbof za-awr, Daqmaqsaer-anr jawr-eu aqyuif aqnyir deuq-anr shmrcav nae paf-awr, Yeqlursaqlaeq-anr sheuqkeuv laf-awr khaeqnaeq-eu laer ngar, Daqmaqsaer-anr ir-euq ma.”
\s1 Pawrluv Kali-anr Janlar-euq Garkawv
\r Ghkh 9:1-19; 26:12-18
\p
\v 6 “Ngar, Daqmaqsaer-euq meuqdzer irkeuv ngae, nanlov caelar-euq mae. Khoerngae, mq-anr nae zawr khav-eu yawshaef tiqpov taef-aer ngaq-euq tiqjawq byale-euq mae.
\v 7 Ngar, mirtsa gacoqghae ngae, ngaq-anr heulof-aer aer-eu tersar-anr yagaq-euq ma, ‘Sawrluv-or! Sawrluv, nawr aqjeq mirnae ngaq-anr khaeq-awr khav-eu le?’
\p
\v 8 Khoerngae, ngar aerkhof naeq-eu, ‘Sanqpaq-or! Nawr aqsur ghaq le?’ Aqyawf, ngaq-anr aerkhof naeqlaf-eu, ‘Ngar-aq, nawr khaeq-awr khavluf-eu Naqzaqlaer tsawrhaq Yeqsur ma.’
\p
\v 9 “Ngaq naeq-aer canluf-eu deuq yawshaef khoer-anr ya’mawr-awr guv duidui-ir-euq khawf, ngaq-anr ngaeqcawq-eu ghaq-euq tersar-anr maqya gaq-aq.
\p
\v 10 Khoernar-aq, ngar heulof-aer narhaq-euq ma, ‘Sanqpaq-or! Ngar aqjeq yajanr-eu la?’
\p Khoerngae, Sanqpaq Yeqsur, ngaq-anr aernaeq laf-eu, ‘Tur-awr, Daqmaqsaer-anr urler-awq. Nawq-anr bimr-eu laer tsaq khartsov taq-euq yawqjeq navluf khoergar nawq-anr aernaeqlaf taef-a.’
\v 11 Yawbya khoer-euq yawshaef-euq baqda’nae, ngar myavnuiv maq mawrnya-aer pyeuf-ir-euq mir-a. Khoermirnae, ngaq naeq-aer canluf-eu khoerdeuq, ngaq-euq aqlaf-anr nyaeftaeq-awr, Daqmaqsaer-anr urler-euq ma.
\p
\v 12 “Khoergar, Aqnaqnir laer kur-eu tiq ghaq jawr-eu mae. Aqyawf-aq, khoergar jawr-eu Yurdav tsawrhaq dawqtawv luf-euq lafkhoer tsawrmyanr muiq-eu uqtaf, zanrdawq jav-eu lof-aer Miqyaer-anr guv-eu tsawrhaq tiq ghaq mae.
\v 13 Aqyawf, ngar jawr-eu gar lar-awr, ngaq-euq dawqpae yawf-awr aer-eu, ‘Maernmr Sawrluv-or! Nawr mawrnya lar-awq.’ Ngar hawghae ngae, tiqpov taef-aer aqyawf-anr mawr-euq ma.
\v 14 Khoernar-aq, aqyawf aer-eu, ‘Nawr, Miqyaer nuima tsaq-eu jeq-anr yasiqni hawr-eu, Tsaq-awr dawr-eu ghaq-anr ya’mawrni khawf, aqyawf-euq khaqmae-anr nae ngaeqdov lef-euq tersar-anr yagaqni khawf, aqdui-euq aqpoeq deuq-euq Miqyaer, nawq-anr tserdov taq-euq mae.
\v 15 Aqjeq mirnae aernar-aq, nawq nae yagaq ya’mawr-euq deuq, tsawrhaq dawqtawv luf-euq maeqshi aqyawf-euq gharduq nawr sarkir yakamq taef-a.
\v 16 Nymq-mr nawr aqjeq ghae-eu dawqdawq-aer jawr-eu le? Tur-awr, bartirsaq hageuf-awr, nawq-euq iqbax tsiqshawr-awq. Sanqpaq Miqyaer-euq tsawrmyanr-anr kur-awq.’ ”
\s1 Pawrluv-anr Khaerghae-euq
\p
\v 17 “Khoernar-aq, ngar, Yeqlursaqlaeq-anr ghofkeuv lar-awr, uqduq tanqnymr nymrma-euq lafkhoer guiqlanq sharluf ngae, mawrle-euq lafkhoer,
\v 18 Sanqpaq Yeqsur mawrle-awr, ngaq-anr aer-eu, ‘Yeqlursaqlaeq-anr nae yawkawr-aer dov-ir-awq. Aqjeq mirnae aernar-aq, heugar jawr-eu tsawrhaq deuq, nawr, ngaq-euq garkawv sarkir kamq-eu gar maq hageuf-a.’
\p
\v 19 Khoerngae, ngar heulof-aer aer-euq ma: ‘Sanqpaq-or! Ngar, nawq-anr jan-eu tsawrhaq-anr kuv-euq lafkhoer nyaefur-awr, zanrdawq khawqnymr yawqnymr navluf-euq lafkhoer aqyawf maf-anr diq-euq garkawv, aqyawfmaf siqnya-eu mae.
\v 20 Khoeruqtaf, nawq-euq gharduq shir-euq Saqteqpaq-anr aqcawq shiq lavdovnaeq ngae, ngar khawf yawfluf-awr, aqyawf shir-eu gar nuima tsaq-awr, aqyawf-anr biqsaef luf-eu tsawrhaq-euq maeqtsoeq-anr ngar lof-euq ma.’
\p
\v 21 Khoerngae, aqyawf, ngaq-anr aernaeq laf-eu, ‘Nawr ir-awq. Ngar, nawq-anr garmanr kaq-eu gar jawr-eu aqcawq tsawrjeuq tsawrca jawr-eu gar khaerghae-eu ma.’ ”
\s1 Pawrluv, Lormav Tsawrhaq Pyeuf-eu
\p
\v 22 Tsawrhaq armaf mafma deuq, Pawrluv dawq khoerdawq aer-eu gar narhaq keuvlaf-euq nar-aq, tersar yawkhav khav-aer gur-eu, “Teulof-aer ghae-eu tsawrhaq-aq, mirtsaq-euq khoertav nae lavbyov dzae-awq. Aqyawf daef-eu maqgeux-a.”
\v 23 Aqyawfmaf gurgur-aer, yawqha-euq maeqtsoeq laevdzae-awr, mq paw khaqlaer byav-eu mae.
\v 24 Khoerngae, tanrdzoeq guirhuq, Pawrluv-anr guirzaq-euq jawrnymr-euq lafkhoer sheuqur lef-awr, aqjeq mirnae aqcawq, aqyawf-anr khoerlof-aer aerluf-eu nga laer yasiqni, aqyawf-anr juif-awr narhaq tser-awq laer dawq bif-euq mae.
\v 25 Aqyawfmaf, aqyawf-anr shaqkhov arcav nae paf-awr juif-eu laer ghae ngae, Pawrluv, aqyawf-euq dawqpae yawfluf-eu yardzoeq guirhuq-anr narhaq-eu, “Nawmaf, Lormav tsawrhaq-anr yarkhaq maqdar-euq minav-aer juif-eu zanr jav-eu le laq?”
\p
\v 26 Yardzoeq guirhuq dawq khoerdawq-anr yagaq ngae, tanrdzoeq guirhuq jawr-eu gar le-awr aer-eu, “Nawr aqjeq janr-eu law-awr khawf yayanr-eu ngar-a. Tsawrhaq heughaq-aq, Lormav tsawrhaq nga de-eq.”
\p
\v 27 Khoernar-aq, tanrdzoeq guirhuq, Pawrluv jawr-eu gar le-awr aer-eu, “Ngaq-anr aernaeqlaf sher-eq, nawr, Lormav tsawrhaq le lor?”
\p Khoerngae, Pawrluv aer-eu, “Ngeur ma.”
\p
\v 28 Tanrdzoeq guirhuq aer-eu, “Ngar pyur ghawqmya’ni bif-awr nae taef-aer Lormav tsawrhaq pyeuflar-euq ma.” Khoerngae, Pawrluv aer-eu, “Aerkhawf, ngar-aq, daefle ngae nae Lormav tsawrhaq ma.”
\p
\v 29 Khoerngae, Pawrluv-anr narhaq tser-eu laer ghae-eu deuq, aqyawf jawr-eu gar nae tiqpov taef-aer ghofdov-ir-euq mae. Pawrluv-aq, Lormav tsawrhaq law hawrngaq laer tanrdzoeq guirhuq ghaq khawf yasiq-awr, aqyawf-anr paftaq-euq mirnae guv duidui-eu mae.
\s1 Pawrluv Hawr-eu Khavma Armur
\p
\v 30 Nishawq ngae nan, tanrdzoeq guirhuq, Pawrluv-anr shmrcav puirnaeq-awr, Yurdav tsawrhaq, Pawrluv-anr iqbax aqjox-aer taq-eu nga laer siqnya mawf-eu mirnae, pirma aqyuif deuq hawr-eu khavma armur dawqtawv luf-anr dawq bif-awr bi uiqlar-euq mae. Khoernar-aq, Pawrluv-anr sheuqlef-awr, aqyawf maf-euq maeqshi biyawf-euq mae.
\c 23
\s1 Khavma Armur-euq Yawkaq Pyaer-euq
\p
\v 1 Khoerngae, Pawrluv khavma armur-anr hawtsov taq-awr aer-eu, “Aqyuif aqnyir deuq-or! Iqnan keuvni, ngar, Miqyaer-euq maeqshi kharmr-euq jeq, zaqsiq nuisiq shawrjaevni anr-awr daefluf-eu ma.”
\v 2 Khoerngae, Aqnaqnir pirma yawhuiq ghaq, aqyawf-euq maeqboeq-anr taevghae-awq laer, Pawrluv-euq dawqpae yawfluf-eu tsawrhaq-anr khaer-euq mae.
\v 3 Khoernar-aq, Pawrluv, aqyawf-anr aernaeq-eu, “Pyurdeuqni laeftaq-euq karpyawr-or! Miqyaer, nawq-anr taev taef-a. Zanrdawq jav-eu lof-aer ngaq-anr yarkhaq dar-eu laer nawr teugar nuirluf-eu khawf, zanrdawq-anr banqlerni nawr, aqcawq-anr khaer-awr ngaq-anr bitaev-eu le lor?”
\p
\v 4 Khoerngae, dawqpae yawfluf-eu deuq, Pawrluv-anr aernaeq-eu, “Nawr, Miqyaer-euq pirma yawhuiq ghaq-anr yaeqbawq-aer aer-eu le laq?”
\p
\v 5 Khoerngae, Pawrluv aer-eu, “Aqyuif aqnyir deuq-or! Aqyawf, pirma yawhuiq ghaq nga laer ngar maq siqnya-aq. Aqjeq mirnae aernar-aq,
\p \qt ‘Nawq-euq tsawrhaq-anr uvlanr-eu deuq-anr dawqdoer taqngaeq’ \qt*
\rq (Di 22:28)\rq*
\nb laer boftaq-euq mae.”
\p
\v 6 Khoerngae, uiqlar taq-euq tsawrhaq deuq-euq lafkhoer, Paqliqsaer tiqpavnav deuq keuq-awr, tiqpavnav deuq-aq, Saqduqgaer nga laer Pawrluv yasiq ngae, tersar yawkhav-aer khavma armur-anr aernaeq-eu, “Aqyuif aqnyir deuq-or! Ngar-aq, Paqliqsaer ma. Ngaqda khawf Paqliqsaer mae. Shir-euq tsawrhaq ghofdaef lar-eu hawr-eu noeqtmq-eu jeq-euq garkawv-euq baqda’nae, ngar yarkhaq dar-eu gar ya daqluf-eu ma.”
\p
\v 7 Aqyawf khoerlof-aer aerghaq-euq nar-aq, Paqliqsaer deuq hawr-eu Saqduqgaer deuq yawkaq tsawrpyaer pyaer-awr, uiqlar taq-euq tsawrhaq deuq pav-ir-euq mae.
\v 8 Aqjeq mirnae aernar-aq, Saqduqgaer deuq-aq, shir-euq tsawrhaq maq ghofdaef lar-a laer aer-eu uqtaf, mqtav ghaqkhaer maqjawr-aer saflar khawf maqbaw-a laer aer-eu mae. Aerkhawf, Paqliqsaer deuq-aq, heudeuq dawqtawvluf jav mae, jawr mae laer aer-eu mae.
\v 9 Khoermirnae, aqyawfmaf lawflawf-aer yawkhav-aer pyaer-eu mae. Paqliqsaer-euq armur-euq lafkhoer zanr maeq-eu tiqpavnav deuq tsawqtur-awr tsawrpyaer pyaerpyaer-aer aer-eu, “Nga’maf-anr tsawrhaq heughaq tiqjeq-iq laeq nga laer maq mawrlar-a. Saflar maqngeur nar-aq, mqtav ghaqkhaer, aqyawf-anr dawq ngaeqcawq le-euq ngeur nar-aq, aqdui, Miqyaer-anr guir maq deuvni yanr kar-eur.”
\p
\v 10 Khoerngae, tsawrpyaer pyaer duidui-eu mae. Tsawrhaq khoerdeuq, Pawrluv-anr gheupav gheushav baw-mr laer tanrdzoeq guirhuq khanqlanr-eu mae. Khoermirnae, guirzaq-anr khaer-awr, aqyawf maf-euq ghanrcae nae Pawrluv-anr ludov laq-ir-awr, guirzaq-euq jawrnymr-anr sheuqur laf-awq laer dawq bif-euq mae.
\p
\v 11 Nishawq nan ngae mir, Sanqpaq Yeqsur, Pawrluv-euq dawqpae yawfle-awr aer-eu, “Pawrluv-or! Nuima khaqduqni jawr-awq. Nawr, ngaq-euq garkawv Yeqlursaqlaeq-euq lafkhoer sarkir kamq-euq lof-aer, Lormav meuq-anr khawf sarkir yakamq taef-a.”
\s1 Pawrluv-anr Saef-eu Laer Bawq-euq
\p
\v 12 Uqbya byalar ngae, Yurdav tsawrhaq tiqpavnav deuq banrler-awr, Pawrluv-anr maqsaef-euq khoer-aq, maqdzaq maqdawr laer kamq-awr aertsaev taq-euq mae.
\v 13 Khoerlof-aer banrler-euq tsawrhaq-aq, 40 ghaq dzaeq-eu mae.
\v 14 Khoernar-aq, aqyawfmaf, pirma aqyuif deuq hawr-eu aqyuif aqtsu deuq jawr-eu gar le-awr heulof-aer aernaeq ler-euq mae, “Nga’maf, Pawrluv-anr maqsaef-euq khoer-aq, tiqjeq-iq maqdzaq laer nga’maf-euq yawkaq kamq-awr aertsaev taq-euq ma.
\v 15 Teumirnae, nawmaf, khavma armur naeq-aer tiqkawv lof-aer tanrdzoeq guirhuq jawr-eu gar le-awr, nawmaf, Pawrluv-euq garkawv yawmuiq-aer siqduqni narhaqtser mawf-eu janrgeuf-awr, aqyawf-anr nawmaf hawr-eu khavma armur jawr-eu gar bi sheuqlefni sharler-awq. Aerkhawf, aqyawf maq oekeuv-euq minav-aer, nga’maf, aqyawf-anr saef-eu laer laeqhmqtaq ma.”
\p
\v 16 Aqyawfmaf khoeqlof luf-eu garkawv, Pawrluv-euq zaqoer yagaq-awr, aqyawf, guirzaq-euq jawrnymr-anr lekeuv-awr urler-euq nar-aq, Pawrluv-anr aernaeq-euq mae.
\v 17 Khoerngae, Pawrluv, yardzoeq guirhuq tiq ghaq-anr kurlaf-awr aernaeq-eu, “Aqli zaqguq heughaq tanrdzoeq guirhuq-anr dzawrnaeq paq-aer ghae-eu tiqjeqnav jav-eu mae. Khoermirnae, aqyawf-anr tanrdzoeq guirhuq jawr-eu gar sheuqha-ir sher-eq.”
\v 18 Khoermirnae, yardzoeq guirhuq, aqli khoerghaq-anr sheuq-awr tanrdzoeq guirhuq jawr-eu gar irkeuv ngae aer-eu, “Aqli zaqguq heughaq, nawq-anr dzawrnaeq paq-aer ghae-eu tiqjeqnav jav-eu mirnae, nawr jawr-eu gar sheuqha-ir sher-eq laer kuv-anr nyaefur taq-euq Pawrluv khoerghaq, ngaq-anr kur-awr shar-eu mae.”
\p
\v 19 Khoerngae, tanrdzoeq guirhuq, aqli zaqguq khoerghaq-euq aqlaf-anr tsanr-awr, gardzer paw ir-awr barzaf-anr narhaq-eu, “Nawr, ngaq-anr aqjeq dzawrnaeq-eu jeq jav-eu le?”
\p
\v 20 Khoerngae, aqli zaqguq khoerghaq heulof-aer aer-eu mae, “Pawrluv-euq garkawv yawmuiq-aer narhaqduq mawf-eu janrgeuf-awr, nishawq nan, khavma armur jawr-eu gar nawr, Pawrluv-anr sheuqka lefni, Yurdav tsawrhaq, nawq-anr shar-eu laer bawqdzaqtsaev taq-euq mae.
\v 21 Teumirnae, aqyawf maf-euq shardawq-anr nawr taq narhaq. Aqjeq mirnae aernar-aq, Pawrluv-anr maqsaef-euq khoer-aq, tiqjeq-iq maqdzaq maqdawr laer tsawrhaq 40 ghaq dzaeqni kamq-awr, aertsaev taq-awr lofluf-eu mae. Nymq-mr aqyawfmaf danlar taq-awr, nawq-euq dawq-anr dawqluf-eu mae.”
\p
\v 22 Khoernar-aq, tanrdzoeq guirhuq, aqli zaqguq khoerghaq-anr bighof-ir ngae dawq bif-eu, “Nawq nae ngaq-anr dzawrnaeq laf-euq garkawv heu tiqghaq-anr-iq taq aernaeq de-eq.”
\s1 Pawrluv Hawr-eu Meuqsanr Peqlir
\p
\v 23 Khoerngae, tanrdzoeq guirhuq khoerghaq, yardzoeq guirhuq nyiq ghaq-anr kur-awr heulof-aer aernaeq-euq mae, “Nymrcif naqliq ghoeq laf-anr Gaersaqlir-anr ir-eu gharduq, guirdeuv deuv-eu guirzaq 200 ghaq, manq dziq-eu guirzaq 70 ghaq hawr-eu, ganq baf-eu guirzaq 200 ghaq laeqhmq taq-awq.
\v 24 Khoeruqtaf, Pawrluv bidziq-eu jeqzaq khawf laeqhmq-awr, meuqsanr Peqlir jawr-eu gar yawmuiq paq-aer sheuqkeuv ha-ir-awq.”
\p
\v 25 Tanrdzoeq guirhuq khoerghaq, meuqsanr Peqlir-anr sanqbof heulof-aer bofanr ghae-euq mae:
\p
\v 26 “Gaqlawrdir Lursiv nae muiq duidui-eu meuqsanr Peqlir-anr dawqcawq puqanr lef-eu ma.
\p
\v 27 Tsawrhaq heughaq, Yurdav tsawrhaq nae binyaef-awr, aqyawf-anr saef-eu laer ghaeluf ngae, aqyawf, Lormav tsawrhaq nga laer ngar yasiq-euq mirnae, guirzaq deuq sheuq-awr aqyawf-anr kakhof laq-ir-euq ma.
\v 28 Yurdav tsawrhaq, aqyawf-anr aqjeq-euq baqda’nae iqbax taq-eu nga laer ngar siqduq mawf-eu mirnae, aqyawf-anr aqyawf maf-euq khavma armur jawr-eu gar sheuqghae-euq ma.
\v 29 Aqyawfmaf, aqyawf-euq khoertav shir paq-aer geux-eu yawlaeq hawr-eu shmrcav paf paq-aer geux-eu yawlaeq daq-eu maqngeur-aer, aqyawf maf-euq zanrdawq-anr taf-eu garkawv taef-aer yawlaeq daq-eu nga laer ngar povtser duq-euq ma.
\p
\v 30 Arnan, tsawrhaq heughaq-anr saef-eu laer Yurdav tsawrhaq laeqhmq taq-euq mae laer, aqcawq, ngaq-anr aernaeq lar-euq naeq-aer, ngar, aqyawf-anr nawr jawr-eu gar yawkawr-aer bi sheuqha le-euq ma. Aqyawf-anr yarkhaq ja’mawf-eu tsawrhaq khawf, nawq-euq maeqshi ja-ir-awq laer ngar dawq bif-euq ma. Guiqlanqhuiq luf-ur.”
\p
\v 31 Khoermirnae, guirzaq deuq, aqyawf maf-anr dawq bif-euq lof-aer, uqcif paw Pawrluv-anr sheuq-awr, Aqdirbaqlir meuq-anr sheuqkeuv ha-ir-euq mae.
\v 32 Nishawq ngae nan, manq dziq-eu guirzaq deuq, aqyawf-anr maeqhu paw sheuqha-ir-awr, guirzaq nuideuq-aq, guirzaq-euq jawrnymr-anr ghofler-euq mae.
\v 33 Manq dziq-eu guirzaq deuq, Gaersaqlir-anr irkeuv-awr, meuqsanr Peqlir-anr sanqbof khoertaf bifnaeq-awr, Pawrluv khawf aqyawf-anr a’naeq-euq mae.
\v 34 Meuqsanr Peqlir sanqbof khoertaf guighaq-awr Pawrluv-anr aqgeu khanq-anr jawr-eu tsawrhaq le laer narhaq-euq mae. Khoernar-aq, Pawrluv-aq, Girlirciv mirkhanq-anr jawr-eu tsawrhaq nga laer yasiq ngae,
\v 35 aer-eu, “Nawq-anr yawlaeq daq-eu deuq oekeuv ngae, ngar, nawq-euq garkawv par narhaqduq ma.” Khoernar-aq, Pawrluv-anr Heqlor-euq guirmaf-euq dzoeqnymr-anr kalanr taq-awq laer dawq bif-euq mae.
\c 24
\s1 Pawrluv-euq Yawlaeq Daq-eu
\p
\v 1 Ngaq nan dzeur-euq nar-aq, Aqnaqnir pirma yawhuiq ghaq, aqyuif aqtsu heumyav ghaq hawr-eu Deqlaqdurluv laer kur-eu dawq zawr ngaeqnya-eu tiq ghaq laer oeka-awr, aqyawfmaf, Pawrluv-euq yawlaeq meuqsanr Peqlir-anr daqler-euq mae.
\v 2 Pawrluv-anr sheuqkeuvlaf ngae, Deqlaqdurluv danqbae-awr Pawrluv-euq yawlaeq heulof-aer daq-eu mae,
\p “Sanqpaq-or! Nawq-euq baqda’nae nga’maf sarlaevni yajawr-awr, sanqpaq nuinoeq dov-awr, tsawrganr byan-eu mirnae, mirkhanq heukhanq nawq-euq maeqshi bawle zale luf-eu mae.
\v 3 Teumirnae, nga’maf yawqgar navluf, yawqjawr navluf, poeq duidui-eu meuqsanr Peqlir, nawq-euq guiqlanq-anr hageuf-awr noeqmuiq luf-eu ma.
\v 4 Aerkhawf, nawr narhaqbyae paq-aer ngar dawq ardzaeq-aer maq ngaeqdzeurni, ghawqshaq gaq-awr nga’maf heumyav dawq ja-eu gar narhaq naeqlaf-awq laer ngar, nawq-anr shar-eu ma.
\v 5 Aqjeq mirnae aernar-aq, tsawrhaq heughaq-aq, zawr khav-eu nyawq-ir nya-eu nargawr-anr dur-eu tiq ghaq ngar-a laer nga’maf ya’mawr-euq ma. Mirtsaq-euq khoertav kharngeur-eu gar jawr-eu Yurdav tsawrhaq dawqtawvluf, puiqlarni janr-eu ghaq pyeuf-awr, maqtsaq-eu Naqzaqlaer baqmur-euq aqyuif khawf pyeufluf-eu mae.
\v 6 Khoeruqtaf, uqduq tanqnymr nymrma-anr khawf lavjawf-eu laer ghae-eu gar, nga’maf, aqyawf-anr nyaef-euq ma. Nga’maf, aqyawf-anr nga’maf-euq zanrdawq jav-eu lof-aer yarkhaq darmawf-eu law mir-a.
\v 7 Aerkhawf, tanrdzoeq guirhuq Lursiv oe-awr, nga’maf-euq aqlaf-euq lafkhoer nae aqyawf-anr yawkhav-aer lu-awr ludov-euq mae.
\v 8 Pawrluv-anr yawlaeq daq-eu tsawrhaq deuq, nawq-euq maeqshi le-awq laer aqyawf dawq bifnaeq laf-euq mae. Nawr, aqyawf-anr yawmuiq-aer narhaqtser nar-aq, nga’maf, aqyawf-euq yawlaeq daq-eu heu yawqjeq navluf ya siqduq taef-a.”
\v 9 Khoerngae, Yurdav tsawrhaq deuq khawf, Pawrluv-euq yawlaeq teulof-aer mae laer nuima tiqgar tsaq-eu mae.
\s1 Pawrluv Garkawv Jashaw-eu
\p
\v 10 Khoernar-aq, dawq ngaeqnya taef-a laer sanqpaq Peqlir, Pawrluv-anr lafdzawr dzawrnaeq ngae, Pawrluv heulof-aer aer-eu mae:
\p “Nawr, mirkhanq heukhanq-anr yarkhaq dar-eu ghaq geufluf-eu ghawqmya khof byanlar-euq mae laer, ngar siqnya-eu mirnae, nawq-euq maeqshi ngar laqkhaq caertavni ngaq-euq garkawv jashawnaeq ma.
\v 11 Ngar, Yeqlursaqlaeq-anr uqduq tanqler-euq 12 nan maq byanlar-aq siq laer nawr cawtserhaw nar-aq yasiq taef-a.
\v 12 Uqduq tanqnymr nymrma-euq lafkhoer, zanrdawq khawqnymr-euq lafkhoer hawr-eu meuq-euq lafkhoer khawf, aqyawf maf-aq, ngar, aqcawq naeq-aer tsawrpyaer pyaer-eu hawr-eu tsawrhaq armaf mafma-anr bi luiqgha lar-eu gar khawf maqmawr-ar.
\v 13 Nymq-mr aqyawfmaf, ngaq-euq yawlaeq daq-eu garkawv teudeuq khawf, tsawrkaq kur-awr nawq-anr maqbi dzawrnaeq nya-a.
\v 14 Aerkhawf, ngar, nawq-anr dawrcoeni aerdov ma. Maqtsaq-eu baqmur laer aqyawfmaf kur-eu Yeqsur-euq Garma-anr ngar cantae luf-eu ma. Khoermirnae, ngar, ngaq-euq aqpoeq deuq-euq Miqyaer-anr uqduq tanqluf-awr, zanrdawq hawr-eu Miqyaer gharduq ngaeqdan-eu tsawrhaq deuq-euq sanqbof-euq lafkhoer khar boftaq-euq dawqtawv luf-anr khawf ngar jan-eu ma.
\v 15 Aqkar, tsawrmuiq tsawrdoer dawqtawvluf ghofdaeflar taef-a laer aqyawfmaf noeqtmq-eu lof-aer, ngar khawf Miqyaer-anr ghoeghoe-aer noeqtmq luf-eu ma.
\v 16 Khoermirnae, ngar, Miqyaer hawr-eu tsawrhaq-euq maeqshi khawf, yawlaeq tiqjeq-iq maqanr-eu zaqsiq nuisiq za’ni laejae duidui luf-eu ma.
\p
\v 17 “Heumyav khof dzeur-ir-euq nar-aq, ngar, ngaq-euq tsawrjeuq tsawrca-euq shaqzaq-anr cawba-eu gharduq gamfnaeq-eu jeq hawr-eu lawrnaeq-eu jeq shaha ler-euq ma.
\v 18 Ngar, tsawrhaq armaf mafma hawr-eu luiqgha lar-euq deuq naeq-aer jawr-eu maqngeur-aer, ngar, uqduq tanqnymr nymrma-euq lafkhoer mawrdo shawr-eu zanr janrluf-eu gar, Aqsir mircoer-anr nae oe-euq Yurdav tsawrhaq heumyav ghaq, ngaq-anr mawr-euq mae.
\v 19 Aqyawfmaf, nawq-euq maeqshi oe-awr, ngaq-euq yawlaeq aer paq-aer ghae-eu jeq jav nar-aq daqle-eu tsaq nga.
\v 20 Maqngeur nar-aq, khavma armur-euq maeqshi, ngar yawfluf ngae, ngar tiqjeqnav mrlaeq-euq gar mawrtaq-euq jav nar-aq, bi aerdovlaf sher-eq.
\v 21 Parjav-eu law-awr khawf, ngar, aqyawf maf-euq maeqshi yawf-awr, tersar yawkhav-aer heulof-aer aer-euq taef ma, ‘Shir-euq tsawrhaq ghofdaeflar taef-a laer ngar jan-eu mirnae, iqnan ngar, nawmaf-euq maeqshi yarkhaq dar-eu gar ya daqluf-eu ma.’ ”
\p
\v 22 Khoerngae, Yeqsur-euq Garma-euq zanr garkawv Peqlir yawmuiq paq-aer siqnya-eu mirnae aer-eu, “Tanrdzoeq guirhuq Lursiv oekeuv ngae, ngar, nawmaf-euq garkawv heuhmq dartsaevnaeq ma.”
\v 23 Khoernar-aq, Pawrluv-anr lof-awq laer yardzoeq guirhuq-anr dawq bif-euq mae. Aerkhawf, aqyawf-anr yawkhav-aer maq kalanr naeqni, aqyawf-euq cawqdeuq larmawr-awr mawf-eu jeq cawba naeq-eu gar khawf taq lavtsoeq laer aernaeq-euq mae.
\s1 Pawrluv, Kuv-anr Bi Uryaf-euq
\p
\v 24 Heumyav nan dzeur-euq nar-aq, Peqlir, aqyawf-euq miqzaq Dursirleq naeq-aer lar-euq mae. Dursirleq-aq, Yurdavma mae. Khoernar-aq, Pawrluv-anr bi kurlaq-ir-awr, Kali-anr jan-eu garkawv Pawrluv ja-eu gar narhaq-euq mae.
\v 25 Khoernar-aq, Pawrluv tsaq-awr dawr-eu garkawv, yawqha-euq nuima-anr ghaqler-eu garkawv hawr-eu, aqkar keuvle-eu yarkhaq dar-eu garkawv ja’maeqnaeq ngae, Peqlir guvlar taq-awr aer-eu, “Nymq-mr pov-aq ghaq-ar. Nawr ghof-ir-awr, aqkar aryamq tsaq ngae, ngar, nawq-anr parkur ma.”
\v 26 Pawrluv, aqyawf-anr pyur bifnaeqlaf nar-aq, Pawrluv-anr pyaeqnaeq taef-a laer Peqlir pyur za-eu gar noeqtmq-eu mirnae, Pawrluv-anr ghawqmya pov kurkur-aer dawqja jacawq-euq mae.
\p
\v 27 Nyiq khof byanlar ngae, Peqlir-euq jawrzar-anr Bawrgir Beqtur dzoeqdzaq mrlar-euq mae. Peqlir, Yurdav tsawrhaq-anr ya yurmawf-eu mirnae, Pawrluv-anr kuv-euq lafkhoer bi uryaf-euq mae.
\c 25
\s1 Pawrluv, Gaersaq Nae Bi Darmawf-eu
\p
\v 1 Beqtur, mirkhanq khoerkhanq-anr larkeuv-euq smq nan byanlar ngae, Gaersaqlir-anr nae Yeqlursaqlaeq-anr le-euq mae.
\v 2 Khoerngae, pirma yawhuiq ghaq hawr-eu Yurdav tsawrhaq-euq aqyuif aqtsu deuq, Pawrluv-euq garkawv aqyawf-anr daqler-awr tanqshar-euq mae.
\v 3 Pawrluv-anr muirni, Yeqlursaqlaeq-anr bi sheuqha lar-eu gharduq, janrtsaq naeqlaf laer Beqtur-anr shar-euq mae. Aqjeq mirnae aernar-aq, aqyawfmaf garpaer khoeqlof-awr, Pawrluv-anr saef-eu laer noeqtaq-euq mae.
\v 4 Aerkhawf, Pawrluv-aq, Gaersaqlir-anr kalanr taq-eu tsaq mae laer Beqtur aer-awr, aqyawf ghawqmyanr maqghae-aer khoergar ghof-ir ma laer aernaeq-euq mae.
\v 5 Peqlir aer-eu, “Khoermirnae, nawmaf-euq lafkhoer aryaq jav-eu aqyuif geuf-eu deuq, ngaq-anr cantae lef-awr, tsawrhaq heughaq-euq yawlaeq daq-eu jeq jav nar-aq daqle-awq. Aqyawf-euq lafkhoer yawbanq aqjeq anr-eu nga laer haw taef-a.”
\p
\v 6 Beqtur, aqyawfmaf naeq-aer tser nan dzaeqni jawr-awr, Gaersaqlir-anr ghof-ir-euq mae. Nishawq ngae nan, aqyawf yarkhaq dar-eu nuirmanq-anr nuir-awr, dawq bif-awr, Pawrluv-anr bi sheuqlaq-ir-euq mae.
\v 7 Khoernar-aq, Pawrluv larkeuv ngae, Yeqlursaqlaeq-anr nae oe-euq Yurdav tsawrhaq deuq, Pawrluv-euq tiqjawq yawf-awr, Pawrluv nae yawkhav-aer mrlaeq-euq ghawqmya jeq jav-eu mae laer daq-eu mae. Aerkhawf, aqyawfmaf aer-eu lof-aer, yawduq bawni tiqjeq-iq maq toeqmaeq nya-a.
\p
\v 8 Khoerngae, Pawrluv, aqyawf-euq garkawv jashawkhof naeq-eu, “Ngar-aq, Yurdav tsawrhaq-euq zanrdawq-anr khawf, uqduq tanqnymr nymrma-anr khawf, Gaersaq-anr khawf, mrbanq taq-euq tiqjeq-iq maqjav.”
\p
\v 9 Aerkhawf, Beqtur, Yurdav tsawrhaq-anr ya yurmawf-eu mirnae, Pawrluv-anr aernaeq-eu, “Nawr, Yeqlursaqlaeq-anr le-awr, garkawv heudeuq ngaq-euq maeqshi yarkhaq ja’mawf mir-a lor?”
\p
\v 10 Khoerngae, Pawrluv heulof-aer aerkhof naeq-euq mae: “Ngar, Gaersaq-euq yarkhaq dar-eu nuirmanq-euq maeqshi yawfluf-eu ma. Heugar jawr-awr ngaq-anr yarkhaq darnaeq-eu tsaq taef-a. Nawr siqduq-eu lof-aer, ngar, Yurdav tsawrhaq-anr mrbanq taq-euq tiqjeq-iq maqjav.
\v 11 Ngar shir paq-aer geux-eu yawlaeq mrtaq-euq jav-eu lawnmr-aq, yashir-eu law-awr khawf ngar tiqjeq-iq maqaer. Aerkhawf, aqyawfmaf, ngaq-euq yawlaeq daq-eu deuq, ngar tiqjeq-iq maq mrbanq-euq gar-aq, tsawrhaq tiqghaq-iq aqyawf maf-euq aqlaf-euq lafkhoer ngaq-anr maqbi keuv-ir nya-ar. Ngar, Gaersaq jawr-eu gar yarkhaq bidar-ir laf laer shar ma.”
\p
\v 12 Khoerngae, Beqtur, khavma armur naeq-aer bawqdzaq ghaq-awr aer-eu, “Nawr, Gaersaq jawr-eu gar yarkhaq bidar-ir laf laer shar-eu mirnae, nawr, Gaersaq jawr-eu gar ya’ir taef-a.”
\s1 Pawrluv, Sanqpaq Deuq-euq Maeqshi
\p
\v 13 Ghawqmyanr maqghae-aer, sanqpaq Aqgirpav hawr-eu Beqlaqnir, Beqtur-anr dawqcawq puqlar-eu laer Gaersaqlir-anr lar-euq mae.
\v 14 Aqyawfnyaf khoergar ghawqmya nan jawrkeuvlaf ngae, Beqtur, Pawrluv-euq garkawv sanqpaq Aqgirpav-anr heulof-aer ja’naeq-euq mae: “Heugar, Peqlir nae bi kalanr yaf-euq tsawrhaq tiq ghaq jawr-eu mae.
\v 15 Ngar, Yeqlursaqlaeq-anr jawr ngae, pirma aqyuif deuq hawr-eu Yurdav tsawrhaq-euq aqyuif aqtsu deuq, aqyawf-euq garkawv ngaq-anr ja’naeq laf-awr, aqyawf-anr yarkhaq dartsaev-awq laer ngaq-anr shar-eu mae.
\v 16 Ngar, aqyawf maf-anr heulof-aer aernaeq-euq ma, ‘Lormav-euq zanrsanrkhof-aq, yawlaeq mr-aq laer bidaq-euq ghaq yacawv-ir ni, yawlaeq mr-aq laer daq-euq ghaq naeq-aer myavpyawq ciqdaq-awr, yawlaeq khoer-euq garkawv maqya jashaw-euq khoerkeuvni, yarkhaq maq darnya-a.’
\v 17 Khoermirnae, aqyawfmaf heugar oekeuv ngae, ngar maq nyinaqni, nishawq ngae nan nae yarkhaq dar-eu nuirmanq-anr nuir-awr, dawq bif-awr tsawrhaq heughaq-anr bi sheuqdov laq-ir-euq ma.
\v 18 Khoerngae, aqyawf-anr yarkhaq ja’mawf-eu deuq tur-awr, aqyawf-euq yawlaeq daq-eu mae. Aerkhawf, ngaq nae noeqtaq-euq lof-aer tiqjeq-iq maq dzawrdov laf-a.
\v 19 Aerkhawf, aqyawfmaf uqduq tanq-eu zanr-euq garkawv ja-awr, shirdzeur-euq Yeqsur laer kur-eu tiq ghaq-euq garkawv Pawrluv naeq-aer tsawrpyaer pyaer-eu mae. Aerkhawf, Pawrluv, Yeqsur heughaq-aq, daefluf-eu mae laer aer-eu mae.
\v 20 Garkawv heudeuq-anr ngar aqjox-aer ya pyaevtser-eu la laer noeq maqdov-eu mirnae, aqyawf, Yeqlursaqlaeq-anr le-awr, garkawv heudeuq khoergar yarkhaq jalermawf mir-a laq laer ngar narhaq-euq ma.
\v 21 Aerkhawf, Pawrluv, Awrgurtuv nae yarkhaq maqbi dar-euq khoerkeuvni bijawr naeqlaf laer, aqyawf shar-eu mirnae, Gaersaq jawr-eu gar maq sheuqha-ir-euq khoerkeuvni, aqyawf-anr heugar kalanr taq-awq laer ngar dawq bif-euq ma.”
\p
\v 22 Khoernar-aq, Aqgirpav, Beqtur-anr aernaeq-eu, “Ngar khawf heughaq ja-eu gar narhaqmawf mir-a.”
\p Khoerngae, Beqtur aer-eu, “Nishawq, nawr, aqyawf ngaeq-eu gar yagaq taef-a.”
\v 23 Nishawq ngae nan, Aqgirpav hawr-eu Beqlaqnir, aqyawfnyaf yawshaef khanqsaer za-eu lafkhoer tanrdzoeq guirhuq deuq hawr-eu meuq-euq lafkhoer jawr-eu yawhuiq yawmanr deuq naeq-aer bawqdzaq duq-anr urler-euq mae. Beqtur dawq bif ngae, Pawrluv-anr sheuqur laf-euq mae.
\v 24 Khoerngae, Beqtur heulof-aer aer-eu mae: “Sanqpaq Aqgirpav hawr-eu heugar jawrluf-eu tsawrhaq deuq-or! Heughaq-anr hawsher-eq. Ngar, Yeqlursaqlaeq-anr jawr ngae khawf, heugar jawr ngae khawf, Yurdav tsawrhaq dawqtawvluf, ngar jawr-eu gar tanqshar lar-awr, ‘Heughaq-anr yawdaef bidaef-eu maqpar geux mae’ laer gur duidui-eu mae.
\v 25 Aerkhawf, aqyawf shir paq-aer geux-eu yawbanq ngar maq povmawr-aq. Khoeruqtaf, Awrgurtuv jawr-eu gar yarkhaq bidar-ir naeqlaf laer Pawrluv aqyawfghaq shar-eu mirnae, ngar, aqyawf-anr bi sheuqha-ir ma laer noeqtsaev taq-euq ma.
\v 26 Aerkhawf, ngar, Pawrluv-euq garkawv ngaq-euq sanqpaq-anr aqjox-aer bofnaeq-eu laer yawduq maqbawnya siq. Khoermirnae, aqyawf-anr yawmuiq-aer narhaqtser ghaq-awr, aqyawf-euq garkawv ngar bofnaeq nya’ni, nawmaf-euq maeqshi, heunav maqtser sanqpaq Aqgirpav-or! Nawq-euq maeqshi, ngar, aqyawf-anr sheuqlaf-euq ma.
\v 27 Aqjeq mirnae aernar-aq, kuv-anr nyaefur taq-euq tsawrhaq tiqghaqnav bi’ir ngae, aqcawq, aqyawf-euq yawlaeq daq-eu garkawv yawmuiq-aer maq bofanr naeq-eu-aq, tiqpawf-iq maqtsaq-a laer ngar noeq-eu ma.”
\c 26
\s1 Pawrluv Hawr-eu Aqgirpav
\p
\v 1 Khoerngae, Aqgirpav, Pawrluv-anr aernaeq-eu, “Nawq-euq garkawv nawr ngaeqmawf-eu lof-aer ngaeqnya taef-a.”
\p Khoermirnae, Pawrluv aqlaf cawqja-awr, aqyawf-euq garkawv heulof-aer ja’naeq-euq mae:
\v 2 “Sanqpaq Aqgirpav-or! Yurdav tsawrhaq, ngaq-euq khoertav yawlaeq daq-eu garkawv dawqtawvluf, iqnan ngar, nawq-euq maeqshi ya’aer khof-eu mirnae, ngar laqkhaqcaer mir-a.
\v 3 Guiqlanq huiqdzaeq-eu tiqjeq-aq, nawr, Yurdav tsawrhaq-euq zanrsanrkhof hawr-eu narhaq-eu dawqdeuq dawqtawv luf-anr yawmuiq-aer siqnya-eu mae. Khoermirnae, or-awr ngaq-euq dawq narhaq naeqlaf laer ngar, nawq-anr shar-eu ma.”
\s1 Pawrluv, Paqliqsaer Geufhaw-euq
\p
\v 4 “Ngar, yawzaq-anr ngae nae, ngaq-euq tsawrjeuq tsawrca-euq lafkhoer hawr-eu Yeqlursaqlaeq-euq lafkhoer, ngaq-euq daefjeq daefkawv aqjox-aer ghae-eu la laer Yurdav tsawrhaq dawqtawvluf siqnya-eu mae.
\v 5 Yawbae ngae nae, aqyawfmaf, ngaq-euq garkawv siqnya-eu mirnae, ngaq-euq garkawv sarkir kamqmawf lawnmr-aq, ngar-aq, nga’maf-euq kan duidui-eu uqduq tanq-eu zanr-euq lafkhoer, Paqliqsaer laer kur-eu armur-euq lafkhoer jawrhaw-euq mae laer kamqnya taef-a.
\v 6 Nymq-mr-aq, ngar, Miqyaer nae nga’maf-euq aqpoeq deuq-anr aernaeq taq-euq sarjax-anr noeqtmq-eu mirnae, ngar heugar yawf-awr yarkhaq dar-eu gar ya daqluf-eu ma.
\v 7 Nga’maf-euq tsawrjeuq 12 jeuq, uqcif nan’ghanr maqaer, laejae laejae-aer Miqyaer-anr uqduq tanq-eu lafkhoer, sarjax heu-anr za’ni noeqtmq luf-eu mae. Sanqpaq Aqgirpav-or! Ngar khawf khoerlof-aer noeqtmq-eu baqda’nae, Yurdav tsawrhaq, ngar yawlaeq nga laer daqluf-eu mae.
\v 8 Miqyaer-aq, shir-euq tsawrhaq-anr bi ghofdaeflar nya-eu mae laer aer-eu gar, jancoer paq-aer maqghae-a laer nawmaf noeq-eu nya laq?”
\s1 Pawrluv, Kalizaq-anr Khaeqhaw-euq
\p
\v 9 “Aqdir aernar-aq, ngar, Naqzaqlaer tsawrhaq Yeqsur-euq tsawrmyanr-anr coeqler civlerni ghawqmya jeq janr paq-aer ghae taef-a laer noeqhaw-euq ma.
\v 10 Yeqlursaqlaeq-anr khawf ngar heulof-aer mr-euq ma. Pirma aqyuif deuq nae bif-euq aryaq za-awr, tsawrshawr ghawqmya ghaq-anr nyaef-awr kuv-anr dawv-euq ma. Aqyawf maf-anr diqsaef paq-aer ghae-eu mae lor laer aqcawq narhaq ngae, ngar khawf nuima tsaq-euq ma.
\v 11 Khoeruqtaf, zanrdawq khawqnymr yawqgar navluf-euq lafkhoer, ngar, aqyawf maf-anr ghawqmya pov khaeq-awr, aqyawfmaf yaeqbawq saerlu-aer aerni ngar laejae-euq ma. Ngar, aqyawf maf-anr nuima paer duidui-eu mirnae, aqcawq-euq mirkhanq-anr jav-eu meuqdeuq-anr keuvni, aqyawf maf-anr khaeq-awr khavnaeq-euq ma.”
\s1 Pawrluv, Kalizaq Pyeuflar-euq
\p
\v 12 “Ngar khoerlof-aer khaeqluf khavluf ngae, pirma aqyuif deuq-anr nae aryaq hawr-eu arnmq za-awr, Daqmaqsaer-anr ir-euq ma.
\v 13 Sanqpaq-or! Nanlov caelar-eu yamq-anr, ngar garpaer-anr canluf ngae, mq-anr nae nanrma tsaeq-eu navmaqtser khav-eu yawshaef, ngar hawr-eu ngaq naeq-aer canluf-eu deuq-euq tiqjawq byale-euq gar ya’mawr-euq ma.
\v 14 Nga’maf yawqghaq navluf mirtsa gacoq ghae-awr jawr ngae, Heqbyaer dawq-anr nae heulof-aer ngaeqdov lef-eu gar ngar yagaq-euq ma, ‘Sawrluv-or! Sawrluv, nawr, ngaq-anr aqjeq mirnae khaeq-eu le? Nawr jeqzaq-anr tae-eu darcae-anr baev-eu-aq maqawq-a.’
\p
\v 15 Khoerngae, ngar narhaq-eu, ‘Sanqpaq-or! Nawr aqsur ghaq le?’
\p Khoernar-aq, aqyawf heulof-aer aer-eu mae: ‘Ngar-aq, nawr khaeqluf-eu Yeqsur ma.
\v 16 Tur-awr, nawq-euq aqkuir nae yawf-awq. Aqjeq mirnae aernar-aq, ngar, nawq-anr heu-euq gharduq bimawr-euq ma. Nawq nae ya’mawr-euq garkawv hawr-eu maeqhu paw ngar, nawq-anr panmaeq naeq-eu garkawv deuq, nawr gar mr-awr, sarkir kamqni ngar, nawq-anr tserdov-euq ma.
\v 17 Ngar, nawq-anr Yurdav tsawrhaq-anr nae bibuq-ir-eu uqtaf, nymq-mr ngar, nawq-anr khaerghae-eu aqcawq tsawrjeuq tsawrca-euq aqlaf-anr nae khawf bibuq-ir ma.
\v 18 Aqyawf maf-euq myavnuiv pannaeq-awr, yawzanr-euq lafkhoer nae yawshaef jav-eu gar bilar-awr, naef Saqdaq-euq baoq-euq uqmov jawr-eu gar nae Miqyaer jawr-eu paw bi ghoflar-eu uqtaf, ngaq-anr jan-eu baqda’nae, Miqyaer, aqyawf maf-euq iqbax pyaeqnaeq-awr, muiqlar shawrlar-euq tsawrhaq naeq-aer jeqbir za’ni, ngar, nawq-anr aqyawfmaf jawr-eu gar bi’ir-eu ma.’ ”
\s1 Miqyaer Nae Bi Mawrle-euq Jeq
\p
\v 19 “Khoermirnae, sanqpaq Aqgirpav-or! Mq-euq khoertav nae bi mawrle-euq jeq-anr ngar maq narhaq geuf-aer maqghae-aq.
\v 20 Khoernar-aq, ngar, Daqmaqsaer-anr maeqdanq bae-awr, Yeqlursaqlaeq-anr jawr-eu deuq, Yurdav mirkhanq doeni jawr-eu deuq hawr-eu, aqcawq tsawrjeuq tsawrca-anr noeqpov noeqpar-awr, Miqyaer jawr-eu paw pyawrlar-eu uqtaf, nawmaf noeqpov noeqpar-euq gar geux-eu gardeuq mrmr-aer daef-awq laer maeqnaeq-ir-euq ma.
\v 21 Heudeuq-euq baqda’nae, Yurdav tsawrhaq, ngar, uqduq tanqnymr nymrma-euq lafkhoer jawr-eu gar nyaef-awr, ngaq-anr diqsaef-eu laer laejae-eu mae.
\v 22 Aerkhawf, Miqyaer, ngaq-anr cawba naeqlaf luf-eu mirnae, iqnan keuvni, ngar heugar yawf-awr, huiqzaq nyirzaq deuq-euq maeqshi, garkawv heudeuq sarkir kamqluf-eu ma. Ngar aerluf-eu heudeuq-aq, Miqyaer gharduq ngaeqdan-eu tsawrhaq deuq hawr-eu Morseq nae aqkar pyeuflar taef-a laer, aertaq-euq lof-aer taef-aer ngar aer-eu ma.
\v 23 Kali-aq, yashaq yazanq-awr, shir-euq gar nae ghofdaef baebae lar-euq ghaq pyeuf-awr, Yurdav tsawrhaq hawr-eu aqcawq tsawrjeuq tsawrca-anr yawshaef-euq garkawv dzawrnaeq taef-a.”
\s1 Pawrluv, Aqgirpav-anr Maeq-euq
\p
\v 24 Pawrluv khoerlof-aer jashawluf ngae, Beqtur tersar yawkhav-aer aer-eu, “Pawrluv-or! Nawr-aq, uq-ir-euq nga. Nawr sanqbof ardzaeq-aer dzawdzeur-awr dzawuq shaw-euq ngar-a!”
\p
\v 25 Aerkhawf, Pawrluv heulof-aer aerkhof naeq-euq mae: “Huiq-awr manr-eu Beqtur-or! Ngar uq-ir-euq maqngeur. Ngar yawmuiq-aer sharnoeq-awr yawtsaq yawdawr jeq ngaeqluf-eu ma.
\v 26 Garkawv heudeuq-anr sanqpaq Aqgirpav siqnya-eu mirnae, ngar, aqyawf-euq maeqshi nuima khaqduqni aerpeuq-eu ma. Garkawv heudeuq barzaf-anr pyeuflar-euq maqngeur-eu mirnae, aqyawf maqsiq maqmawr-euq tiqjeq-iq maqjav-a laer ngar yawduqbaw ma.
\v 27 Sanqpaq Aqgirpav-or! Miqyaer gharduq ngaeqdan-eu tsawrhaq deuq-euq dawq-anr nawr jan ma lor? Nawr jan-eu mae laer ngar siqnya ma.”
\p
\v 28 Khoerngae, sanqpaq Aqgirpav, Pawrluv-anr aerkhof naeq-eu, “Uicuiv nae maqngeur lawnmr-aq, ngar, Kalizaq pyeuflarni nawq nae bi gheupyawr-euq law mir-a.”
\p
\v 29 Khoerngae, Pawrluv aer-eu, “Ngaq-euq navni jav-eu lawnmr-aq, nawr taef-aer maqngeur-eu, iqnan ngaq-euq dawq narhaq luf-eu tsawrhaq dawqtawvluf khawf, shmrcav daq-eu heu tiq hmq maqngeur nar-aq, ngar lof-aer pyeuflarni, ngar, Miqyaer-anr guiqlanq sharluf-eu ma.”
\p
\v 30 Aqyawf khoerlof-aer aerghaq ngae, sanqpaq Aqgirpav tur-euq mae. Khoerngae, Beqtur hawr-eu Beqlaqnir naeq-aer nuirluf-eu deuq khawf turjir-awr,
\v 31 Aqyawfmaf dov-ir dzeur-euq nar-aq, aqyawf maf-euq yawkaq aer-eu, “Tsawrhaq heughaq beu, shir paq-aer hawr-eu shmrcav pafnaeq paq-aer geux-eu tiqjeq-iq maqanr nga-eq.”
\p
\v 32 Khoerngae, Aqgirpav, Beqtur-anr aernaeq-eu, “Tsawrhaq heughaq, Gaersaq jawr-eu gar yarkhaq bidar-ir naeqlaf laer maq shartaq-euq lawnmr-aq, aqyawf-anr pyaeqnaeq nya-eu ngar-a.”
\c 27
\s1 Lormav-anr Le-eu Laer Dov-ir-euq
\p
\v 1 Nga’maf-anr lawq-anr bidziq-awr, Irdaqliq mirkhanq-anr bi’ir ma laer noeqtsaev ghaq-euq nar-aq, Pawrluv hawr-eu kuv-anr ur-eu nuideuq-anr, Awrgurtuv guirzaq tiq mur-anr taf-eu, Yurluv laer kur-eu yardzoeq guirhuq-euq aqlaf-anr a’naeq-euq mae.
\v 2 Khoernar-aq, Aqsir mircoer-euq iqmalavshav lawrdzer cawcaw-aer jav-eu meuqdeuq-anr ir-eu laer nga’maf, Aqdaqmurdir meuq-anr jawr-eu tsawrhaq-euq lawq-anr davler-euq ma. Maqgeqdawrniv mirkhanq-anr jav-eu Tersaqlorni-anr jawr-eu Aqliqdaqgur khawf, nga’maf naeq-aer tiqkawv lof-aer ir-euq ma.
\p
\v 3 Nishawq ngae nan, nga’maf, Sirdoq meuq-anr naq-ir-euq ma. Yardzoeq guirhuq Yurluv-aq, Pawrluv-anr ghawqshaq gaq-eu mirnae, aqyawf-euq cawq jawr-eu gar le-awr, khoerdeuq nae bi ngaeqghaeni pyaeqnaeq-euq mae.
\v 4 Nga’maf khoergar nae lawq-anr dziq-awr dov-ir ngae, jaqlaer baw-eu arpyawq maqtsaq-eu mirnae, Gurbaqlur irjawlanr-anr ghoe-awr, jaqlaer maqzaw-eu paw nae irghae-euq ma.
\v 5 Khoernar-aq, Girlirciv mirkhanq hawr-eu Paqburlir mirkhanq-euq lafov paw jav-eu iqmalavshav-anr irpav ghae-awr, Lurgir mirkhanq-anr jav-eu Muqlar meuq-anr irkeuv-euq ma.
\v 6 Khoergar, yardzoeq guirhuq khoerghaq, Aqleqsaqdur meuq-euq lawq, Irdaqliq mirkhanq-anr ir-eu laer ghae-eu lawq tiq lawq-anr povmawr-awr, nga’maf-anr bi urler naeqlaf-euq mae.
\p
\v 7 Nga’maf ghawqmya nan byanni, arlawv lawv-aer irghae-awr, maqghaq maqnav-aer Gaqnir meuq-euq dawqpae irkeuv-euq ma. Jaqlaer baw-eu arpyawq maqtsaq-eu mirnae, nga’maf maeqhu paw maqir nya-aer, Gaqlaqdeq irjawlanr-anr ghoe-awr, jaqlaer maqzaw-eu Saqmoqneq meuq paw nae irghae-euq ma.
\v 8 Nga’maf lawrbanr cawcaw-aer ir-awr, maqghaq maqnav-aer Laqsaer meuq-euq dawqpae jav-eu Zawr muiq-eu Naqduq laer kur-eu tsanr-anr lekeuv-euq ma.
\s1 Pawrluv Aer-eu Gar Maq Narhaq-eu
\p
\v 9 Irdov-euq ghawqmyanrni keuvlar-awr, Dzardzaq sheuq-eu Arnan khawf dzeur-euq mirnae, lawq dov-ir-eu-aq, guvkhar za-eu mae. Khoermirnae, Pawrluv, aqyawf maf-anr maeqbawq bif-eu laer,
\v 10 aer-eu, “Cawqdeuq-or! Yanr-awq. Ngar haw ngae heupov dov-ir-eu-aq, tawqluf-eu myawq hawr-eu lawq yawkhav-aer cawv-ir-eu taef-aer maqngeur-aer, aqdui-euq daefzir khawf yasmq-ir taef-a laer ngaq-anr mawrlar nya.”
\v 11 Aerkhawf, yardzoeq guirhuq-aq, Pawrluv-euq dawq-anr navmaqtser, lawq ngawq-eu ghaq hawr-eu lawq-euq yawsanr ghaq-euq dawq-anr narhaq dzaeq-eu mae.
\v 12 Khoeruqtaf, tsanqgav yamq-anr naqduq heutsanr naq-eu maqmuiq-eu mirnae, heugar nae dov-ir-awr, ghaenya nar-aq, Pirnir meuq-anr irkeuv-awr, tsanqgav yamq khoergar jawrnaq mr-ir-eu gar, tsawrhaq myaqni tiqpav nuima tsaq-eu mae. Pirnir meuq-aq, Gaqlaqdeq irjawlanr-anr jav-eu lawq naqduq mae. Naqduq khoer-aq, nanrma gakhaeq laftav paw hawr-eu nanrma gakhaeq lafov paw pyawr-eu mae.
\s1 Jaqlaer Laerma Bawlar-euq
\p
\v 13 Khoerngae, lafov paw nae bawlaf-eu jaqlaer shuqshuq-aer bawluf-eu mirnae, aqyawfmaf nae noeqtmq taq-euq lof-aer pyeuflar-euq nga laer aqyawfmaf noeq-eu mae. Khoernar-aq, lawq-euq kuvseuq gheudav-awr, iqmalavshav-anr dov-ir ngae, Gaqlaqdeq irjawlanr-euq dawqpae nae ir-euq ma.
\v 14 Aerkhawf, ghawqmyanr maqghae-aer, nanrma dovkhaeq laftav paw-euq jaqlaer laer kur-eu jaqlaer laerma, danrtav paw nae yawkhav-aer bawlef-euq mae.
\v 15 Jaqlaer laerma khoer lawq-anr bawtsanqlef ngae, lawq maq daqcoer-eu mirnae, nga’maf jaqlaer khar bawpyawr-eu paw irghae-euq ma.
\v 16 Khoernar-aq, Gaqlawrdeq laer kur-eu irjawlanr lanrzaq-anr ghoe-awr, nga’maf jaqlaer maq bawzaw-eu paw irluf ngae, lawq lawqzaq maqbi cawv-ir ni maqghaq maqnav-aer lawq lawqma-euq khoertav gheudav taq-euq ma.
\v 17 Lawq lawqma maqya pav-ir ni, aqyawfmaf arcav yur-awr tiqjawq yawmuiq-aer ganrdzanq-euq mae. Khoerngae, lawq, iqmalavshav-euq lafkhoer jav-eu kharshuif puqlu-anr tanqtsov-ir-eu law maqsiq laer aqyawfmaf khanqlanr-eu mirnae, lawq gheupyawr-eu saqpar khoer pyaeqaw-awr, lawq-anr jaqlaer nae bi bawghae-euq mae.
\v 18 Jaqlaer laerma khoer maq naqlerni baw duidui-eu mirnae, nishawq ngae nan, aqyawfmaf tawqluf-eu myawqdeuq bafdzae-euq mae.
\v 19 Smq nan keuvlar ngae, lawq-euq mrmyawq keuka deuq khawf, nga’maf-euq aqlaf nae biqdzae-euq ma.
\v 20 Ghawqmya nan byanni nanrma hawr-eu aqguir-anr maqya mawr-euq uqtaf, jaqlaer laerma khawf baw duidui luf-eu mirnae, nga’maf yabuq-ir taef-a laer tiqpawf-iq maq noeqtmq-aq.
\p
\v 21 Aerkhawf, aqyawfmaf tiqjeq-iq maqdzaq-aer jawr-eu ghawqmya nan keuvlar ngae, Pawrluv, aqyawf maf-euq ghanrcae yawf-awr heulof-aer aernaeq-euq mae:
\p “Cawqdeuq-or! Nawmaf, ngaq-euq dawq narhaq-awr, Gaqlaqdeq irjawlanr-anr nae maq dovle-euq lawnmr-aq, smq-ir cawv-ir-eu heu-anr maqya daq-ar.
\v 22 Nymq-mr nawmaf nuisar za-awq laer ngar, nawmaf-anr ghaq bif-eu ma. Lawq heulawq cawv-ir-eu maqngeur nar-aq, nawmaf tiqghaq-iq zir maqya smq-ar.
\v 23 Aqjeq mirnae aernar-aq, ngaq-anr uvlanr-awr, ngar uqduq tanqluf-eu Miqyaer-euq mqtav ghaqkhaer, mircif ngaq-euq dawqpae yawfle-awr,
\v 24 aer-eu, ‘Pawrluv-or! Taqguv. Nawr, Gaersaq-euq maeqshi yayawf taef-a. Nawq naeq-aer lawq-anr dziqluf-eu tsawrhaq yawqghaq navluf khawf, Miqyaer, nawq-anr taqnaeq jir-euq mae.’
\v 25 Khoermirnae, cawqdeuq-or! Nawmaf nuima noeqsar-awq. Ngaq-anr aernaeq laf-euq lof-aer pyeuflar taef-a laer ngar, Miqyaer-anr jan ma.
\v 26 Aerkhawf, aqdui maf-euq lawq heulawq-aq, irjawlanr tiq tsanr-anr ya tanqtsov taef-a.”
\p
\v 27 Khoernar-aq, 14 nan ngae mir, nga’maf-euq lawq Aqdivtif iqmalavshav-anr buluf-eu ma. Saerghanr caelarmawf ngae, mirtsaq tiq tsanr nav-anr paele-euq jeq mir-a laer lawq-euq lafkhoer gar mr-eu deuq noeq-eu mae.
\v 28 Khoernar-aq, ircuf-anr dzahaw ngae, 20 lmr naf-eu mae. Tiqkhaeq leghae-awr par dzahaw ngae, 15 lmr naf-eu mae.
\v 29 Lawq, khaqlo-anr tanqtov-ir-eu law maqsiq laer aqyawfmaf guv-eu mirnae, lawq-euq dawqdanq paw shmr kuvseuq oeq seuq pyaeqka-awr, uqbya yawkawr-aer byalarni guiqlanq shar-eu mae.
\v 30 Khoerngae, lawq-euq lafkhoer gar mr-eu deuq, lawq-anr byaerdzae-awr caev-eu laer ghae-eu mae. Lawq-euq uqduq paw shmr kuvseuq pyaeqka-eu janrgeuf-awr, lawq lawqzaq ircuf-euq lafkhoer pyaeqka luf-eu mae.
\v 31 Khoerngae, Pawrluv, yardzoeq guirhuq hawr-eu guirzaq deuq-anr aernaeq-eu, “Tsawrhaq teudeuq lawq-euq lafkhoer maqjawr nar-aq, nawmaf maqbuq-ir nya-ar.”
\v 32 Khoerngae, guirzaq deuq nae lawq lawqzaq-euq arcav deuvtsaev-awr bi bubyov ghae-euq mae.
\p
\v 33 Uqbya byalarluf ngae, Pawrluv, aqyawfmaf yawqghaq navluf-anr hawq dzaq-awq laer ghaq bif-eu lafkhoer heulof-aer aernaeq-euq mae:
\p “Nawmaf, tiqjeq-iq maqdzaq maqdawr-aer dawq-awr dzanqluf-eu, iqnan 14 nan byanlar-euq mae.
\v 34 Khoermirnae, nawmaf ghaq anrkhof larni dzaq-awr dawr-awq laer ngar, nawmaf-anr ghaq bif-eu ma. Aqjeq mirnae aernar-aq, nawmaf tiqghaq-iq-euq tsaerkanr tiq kanr taef-aer khawf maqya teq-ir-ar.”
\v 35 Pawrluv khoerlof-aer aerghaq-euq nar-aq, kaqmur yur-awr, dawqtawv luf-euq maeqshi Miqyaer-anr jaceuq-awr, ngawqpyaeq-awr aqyawf dzaq-euq mae.
\v 36 Khoernar-aq, aqyawfmaf yawqghaq navluf nuima ghaq anrlar-awr dzaq-euq mae.
\v 37 Nga’maf naeq-aer lawq heulawq-anr dziqluf-eu tsawrhaq dawqtawvluf 276 ghaq byan-eu ma.
\v 38 Aqyawfmaf dzaqdaev ghaq-awr, lawq pyarlarni, caer iqmalavshav-anr bafpuf ghae-euq mae.
\s1 Lawq Cawv-ir-euq
\p
\v 39 Uqbya byalar ngae, mirtsaq khoer aqgeu tsanr nga laer aqyawfmaf maq siqnya-a. Aerkhawf, kharshuif jav-eu lanrghof-anr ya’mawr ngae, ghaenya nar-aq, lawq lanrghof khoertsanr-anr taeghae ma laer aqyawfmaf noeqtsaev-euq mae.
\v 40 Khoermirnae, lawq-euq kuvseuq khoerdeuq iqmalavshav-anr puirdzae yaf-euq mae. Lawq-anr lavpyawr-eu darlav deuq-anr paftaq-euq arcav-anr khawf puir-euq mae. Khoernar-aq, lawq-euq uqduq paw saqpar gheutaw-awr, jaqlaer nae lawrdzer paw bi bawghae-euq ma.
\v 41 Aerkhawf, ircuf yoertsmr-eu gar lawq tanqtsov ghae-euq mae. Lawq-euq uqduq paw pyawq khoergar coeqtsmq taq-awr maq luvnya-a. Lawq-euq dawqdanq paw pyawq-anr-aq, irkhawr nae tanqpyav tanqshav jir-euq mae.
\p
\v 42 Khoerngae, paftaq-euq tsawrhaq deuq-aq, ircuf irdiq diqtsaev-awr caevbyov-eu baw-mr laer guirzaq deuq khanqlanr-eu mirnae, aqyawf maf-anr saef-eu laer bawqtov tovtaq-euq mae.
\v 43 Aerkhawf, yardzoeq guirhuq ghaq, Pawrluv-anr bibuq-ir mawf-eu mirnae, khoerlof-aer maqbi janrni lavtsoeq-euq mae. Khoerngae, yardzoeq guirhuq dawq bif-awr, irdiq diqnya-eu deuq-aq, aqcawq-euq jeqhu ircuf-anr tsawqpuf-awr lawrdzer irdiq bi diqdov ghae-awr,
\v 44 nuideuq-aq, terbyaf-anr nae maqngeur nar-aq, lawq-euq lafkhoer jav-eu keuka-anr nae lawrdzer irdov ghae-euq mae. Khoermirnae, yawqghaq navluf buq-ir-awr lawrdzer tsaevdov jir-euq ma.
\c 28
\s1 Maqleqdaq-anr Jawr Ngae Pyeuflar-euq
\p
\v 1 Nga’maf buq-ir ghaq-euq mirtsa, irjawlanr khoer Maqleqdaq laer kur-eu law hawrngaq laer yasiq-euq ma.
\v 2 Irjawlanr-anr jawr-eu tsawrhaq, nga’maf-anr ghawqshaq zawr gaqnaeq laf-euq mae. Khoerngae, uqyaer yaer-awr, yawgav gav-eu mirnae, aqyawfmaf miqdzaq bawdof-awr, nga’maf, yawqghaq navluf-anr yawmuiq-aer hageuf naeqlaf-euq mae.
\v 3 Aerkhawf, Pawrluv miqdzaq kawqpyar tiq dzanq ya laf-awr bafdof ngae, yawlanr lanr-eu mirnae, dof zawr khav-eu arlawr tiq mawr dovle-awr, Pawrluv-euq aqlaf-anr lanrtaeq taq-euq mae.
\v 4 Khoergar jawr-eu tsawrhaq deuq, arlawr khoermawr, Pawrluv-euq aqlaf-anr gagheu luf-eu gar ya’mawr ngae, aqyawf maf-euq yawkaq ja-eu, “Tsawrhaq teughaq-aq, aqdirma-aer aqcawq-anr saef-eu tsawrhaq ngar-a. Aqyawf, iqmalavshav-anr nae yabuq-ir-euq khawf, tsaq-awr dawr-eu jeq aqyawf-anr maqbi daef-ir-eu ghae-eu nga.”
\v 5 Khoerngae, Pawrluv, arlawr khoermawr miqdzaq-euq lafkhoer juifpuiv ghae-awr, aqyawf-anr-aq tiqjeq-iq maq ghaelar-aq.
\v 6 Aerkhawf, aqyawf-anr puqlar-eu maqngeur nar-aq, tiqpov taef-aer coqdzae-awr shir taef-a laer aqyawfmaf noeqnoeq-aer hawluf-eu mae. Aqyawfmaf ghawqmyanrni hawhaw-aer jawr-eu khawf, Pawrluv-anr tiqjeq-iq maq pyeuflar-euq mirnae, aqyawfmaf noeqpar lar-awr, ‘Tsawrhaq heughaq-aq, miqyaer tiq ghaq nga’ laer aer-eu mae.
\p
\v 7 Khoertsanr-euq dawqpae, Buqbaqlir laer kur-eu irjawlanr-euq aqyuif ghaq-euq daeyar ghawqmya’ni jav-eu mae. Aqyawf, nga’maf-anr yawmuiq-aer hageuf naeqlaf-awr, smq nan byan’ni yawmuiq-aer bidzaq bidawr naeqlaf-euq mae.
\v 8 Khoerngae, Buqbaqlir-euq aqda pyaqpyaq-aer uqmav uqner yoer-eu mirnae yufluf-eu mae. Pawrluv urler-awr, aqyawf-anr guiqlanq sharnaeq-euq mae. Khoernar-aq, aqyawf-euq khoertav aqlaf bafdav-awr, nargawr lavtaq naeq-euq mae.
\v 9 Khoerlof-aer pyeuflar ghaq-euq nar-aq, irjawlanr-anr jawr-eu nar-eu tsawrhaq nuideuq khawf lar-awr, nargawr taqler jir-euq mae.
\v 10 Aqyawfmaf, nga’maf-anr yawkhav-aer taqhuiq taqmanr naeqlaf-euq mae. Nga’maf lawq-anr dziq-awr dov-ir-eu laer ghae ngae, nga’maf mawf-eu jeq lawq-euq lafkhoer dawvanr naeqlaf-euq mae.
\s1 Lormav Meuq-anr Lekeuv-euq
\p
\v 11 Bala smr siq dzeur-ir-awr, nga’maf, Aqleqsaqdur meuq-euq lawq-anr dziq-awr dov-ir-euq ma. Lawq khoerlawq-anr, “Zaqdzm Maernmr” laer kur-eu arbar nae tsaqtsov taq-euq mae. Lawq khoerlawq-aq, tsanqgav yamq-anr irjawlanr khoerlanr-anr naq-euq mae.
\v 12 Nga’maf, Surlaqgur-anr irkeuv-awr, khoergar smq nan byanni jawrnaq mr-euq ma.
\v 13 Khoergar nae pardov-ir-awr, garghof gardiv-aer le-awr nae, Leqjiqoq-anr lekeuv-euq ma. Tiq nan dzeur-ir-euq nar-aq, lafov paw-euq jaqlaer bawlaf-euq mirnae, nishawq ngae nan, nga’maf, Puqterorli-anr irkeuv-euq ma.
\v 14 Khoergar, aqyuif aqnyir deuq-anr tanqpuq-awr, aqyawfmaf naeq-aer shif nan jawrnaeq laf-awq laer shar-eu mae. Khoernar-aq, nga’maf, Lormav meuq-anr le-euq ma.
\v 15 Khoergar jawr-eu aqyuif aqnyir deuq, nga’maf larluf-eu mae laer yagaq-euq mirnae, Aqpir laer kur-eu laev-anr hawr-eu daqyan Yafduq Smqnymr laer kur-eu tsanr-anr keuvni oe-awr, nga’maf-anr hageuf laqle-euq mae. Pawrluv, aqyawf maf-anr ya’mawr ngae, Miqyaer-anr jaceuq-awr, nuima ghaq anrlar-euq mae.
\v 16 Khoernar-aq, nga’maf, Lormav meuq-anr lekeuv ngae, yardzoeq guirhuq ghaq, aqyawf nae paftaq-euq tsawrhaq deuq, lofpir-eu guirzaq aqyuif ghaq-anr a’naeq-euq mae. Aerkhawf, Pawrluv-anr-aq, aqyawf-anr lof-eu guirzaq tiq ghaq bihaw-awr aqyawxyawf bijawr-euq mae.
\s1 Pawrluv, Lormav Meuq-anr Maeq-euq
\p
\v 17 Khoerngae, heulof-aer pyeuflar-euq mae. Smq nan dzeur-euq nar-aq, Pawrluv khoergar jawr-eu Yurdav tsawrhaq-anr sheuqghae-eu deuq-anr kuruiq-euq mae. Aqyawfmaf uiqlar ngae, Pawrluv, aqyawf maf-anr heulof-aer aernaeq-euq mae:
\p “Aqyuif aqnyir deuq-or! Ngar, aqdui-euq tsawrjeuq tsawrca hawr-eu aqdui-euq aqpoeq deuq-euq zanrsanrkhof-anr tiqjeq-iq maq mrbanq-euq khawf, Yeqlursaqlaeq-euq lafkhoer ngaq-anr nyaef-awr, Lormav tsawrhaq-euq aqlaf-euq lafkhoer bi’anr-ir-euq mir-a.
\v 18 Lormav tsawrhaq, ngaq-anr yawmuiq-aer narhaqtser ghaq ngae, ngaq-euq lafkhoer shir paq-aer geux-eu yawlaeq maqmawr-euq mirnae, ngaq-anr pyaeqnaeq mawf-eu mae.
\v 19 Aerkhawf, Yurdav tsawrhaq nuikhanr maqshir-aer jabanq-eu mae. Ngaq-anr katir lar-eu mirnae, Gaersaq jawr-eu gar yarkhaq bidar-ir naeqlaf laer shar-euq ma. Ngar khoerlof-aer shar-eu-aq, ngaq-euq tsawrjeuq tsawrca-euq yawlaeq tiqjeqpaq daq-eu laer maqngeur.
\v 20 Khoermirnae, nawmaf-anr mawr-awr dawqja ya jacawqni, ngar, nawmaf-anr kur-euq ma. Aqjeq mirnae aernar-aq, Irsaqleqlav tsawrjeuq tsawrca noeqtmq luf-eu jeq-euq baqda’nae, shmrcav heu nae bi paftawf taq-euq ma.”
\p
\v 21 Khoerngae, aqyawfmaf, aqyawf-anr heulof-aer aer-eu mae:
\p “Nga’maf, Yurdav mirkhanq-anr nae nawq-euq garkawv bofanr laf-euq sanqbof maqza-aq. Aqyuif aqnyir deuq khawf, heugar lar-awr nawq-euq garkawv yawdoer jeq tiqghaq-iq maqtsaf maq dzawrnaeq lar-aq.
\v 22 Aerkhawf, yawqgar navluf jawr-eu tsawrhaq, armur heumur-anr jadoer luf-eu mae laer nga’maf siqnya ma. Khoermirnae, nawr aqjox-aer noeq-eu le laer nga’maf gaqmawf mir-a.”
\p
\v 23 Khoernar-aq, aqyawfmaf, Pawrluv naeq-aer nanpax pax-euq mae. Khoernan keuvlar ngae, tsawrhaq ghawqmya’ni Pawrluv jawr-eu gar uiqlar-euq mae. Pawrluv uqshawq paw nae uqcif pawdzer keuvni, Miqyaer uvlanr-eu garkawv, aqyawf maf-anr sarkir kamqnaeq-awr, aqyawfmaf, Yeqsur-anr taf-eu paw pyawrlarni, Morseq-euq zanrdawq hawr-eu Miqyaer gharduq ngaeqdan-eu tsawrhaq deuq-euq sanqbof-anr ghoeghoe-aer, yawmuiq paq-aer dufyawrni ja’maeq naeq-euq mae.
\v 24 Aqyawf ngaeq-eu gar tiqpavnav deuq pyawrlar-awr, tiqpavnav deuq maqjan-a.
\v 25 Aqyawfmaf tiqghaq tirghaq maqtsaq maq dzoerler-aer, Pawrluv, aqyawf maf-anr dawq heudawq aernaeq ghaq ngae ghawq-ir-euq mae: “Yawshawr Saflar nae Miqyaer gharduq ngaeqdan-eu Irsaqyar-anr ghoe-awr, aqdui-euq aqpoeq deuq-anr aernaeq-euq dawq heudawq-aq, tsaq duidui-eu mae.
\p
\v 26 Aqyawf heulof-aer aer-eu mae:
\p \qt ‘Nawr, tsawrjeuq heujeuq jawr-eu gar ir-awr heulof-aer aernaeq-awq: \qt*
\p \qt “Nawmaf narhaq-awr yagaq-euq khawf maq ghovshaw nya-aer, \qt*
\p \qt Haw-awr ya’mawr-euq khawf maq siqnya-a. \qt*
\p
\v 27 \qt Aqjeq mirnae aernar-aq, tsawrjeuq heujeuq-euq nuima ghanr-ir-awr, \qt*
\p \qt Naqbawr naqbar bar-ir-awr, myavnuiv mivtaeq taq-euq mae. \qt*
\p \qt Khoerlof-aer maqghae lawnmr-aq, \qt*
\p \qt Aqyawfmaf, ngar jawr-eu paw pyawrlar taef-a. \qt*
\p \qt Ngar, aqyawf maf-anr bi taqler ma. \qt*
\p \qt Khoerngae, aqyawf maf-euq myavnuiv mawrlar-awr, naqbawr coerlar taef-a. \qt*
\p \qt Nuima khawf ghovshaw nyalar taef-a.” ’ \qt*
\rq (Isy 6:9-10)\rq*
\p
\v 28 “Khoermirnae, nawmaf heulof-aer siqnya-awq. Miqyaer kakhof-eu garkawv heu, aqcawq tsawrjeuq tsawrca-anr keuv-ir ngae, aqyawfmaf lawnmr-aq narhaq taef-a.”
\v 29 Pawrluv khoerlof-aer aerghaq ngae, Yurdav tsawrhaq deuq dov-ir-awr, aqyawf maf-euq yawkaq pyaer duidui-eu mae.
\p
\v 30 Khoernar-aq, Pawrluv, aqyawf nae ngaqtaq-euq nymr-anr nyiq khof byanni jawr-awr, aqyawf jawr-eu gar kharlar-eu tsawrhaq dawqtawv luf-anr hageuf-euq mae.
\v 31 Aqyawf nuima khaqduqni anr-eu lafkhoer, Miqyaer uvlanr-eu garkawv dawqmaeq maeq-awr, Sanqpaq Yeqsur Kali-euq garkawv maeqnaeq tsovnaeq-euq mae. Aqyawf khoerlof-aer maeq-eu gar tiqghaq-iq maq lavtsoeq-a.
