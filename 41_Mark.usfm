\id MRK
\h Maqkuv
\toc3 Mk
\toc2 Maqkuv
\toc1 Maqkuv Nae Bof-euq Guiqlanqdawq
\mt1 MAQKUV
\mt2 Maqkuv Nae Bof-euq Guiqlanqdawq
\ili Bof-euq ghaq: Maqkuv
\ili Gui-eu tsawrhaq: Lormav Kalizaq
\ili Bof-euq aryamq: A.D. 67-69
\imt1 Jashaw-eu Dawq
\ip Yeqsur Kali, mirtsaq-euq khoertav cancan-aer gar mr-euq-aq, smr khof uicuiv dzaeqni mr-euq taef khawf, aqyawf nae mr-euq jeq hawr-eu aqyawf nae maeq-euq jeq-aq huiqdui myaq duidui-eu mae. Yawshawr Saflar sheuqghae-eu lafkhoer, Maqkuv sanqbofbof ngae, myaqmyaqni Yeqsur nae maeq-euq jeq myavmaqtser, Yeqsur nae mr-euq jeq boftaq-euq mae. Maqkuv, Yeqsur nae shaqzanq yadaq-euq garkawv khawf, ghawqmya’ni boftaq-euq mae. Yeqsur nae mr-euq jeq hawr-eu shaqzanq daq-euq heu-aq, Lormav Kalizaq-anr gardanrtsoeq duidui-eu jeq pyeuf-eu mae. A.D. 65 khof-anr nae danqbae-awr Kalizaq khaeq-awr khav-eu gar yawkhav-aer yadaq-euq mae. Maqkuv sanqbof heupur A.D. 67-69 khof-euq yawkaq-anr bof-eu ngeur-eu dur. Beqtuvluv shir-euq nar-aq, Maqkuv, Beqtuvluv nae maeq-euq jeq boftaq-euq mirnae, Lormav Kalizaq deuq yagui-euq mae. Yeqsur Kali, shaqzanq-anr ghaqler-euq garkawv guiqlanq dawq-aq, khoerngae yamq-anr yagui-euq Kalizaq-anr ghaq yawkhav-aer bif-euq jeq pyeuf-eu mae.
\ip Maqkuv-anr ‘Yorhaq’ laer khawf kur-eu mae (Ghkh 12:12). Ardanq bae-euq Kalizaq armur, Yeqlursaqlaeq meuq-euq lafkhoer jav-eu Maqkuv-euq paeqzaq-euq nymr-anr dzoer-euq mae (Ghkh 12:12). Pawrluv hawr-eu Baqnaqbar guiqlanqdawq maeqbae bae-ir-eu dov-anr Maqkuv khawf ircaw-euq mae (Ghkh 13:4-12). Aerkhawf, Maqkuv garpaer-anr irkeuv ngae, aqyawf maf-anr byaerdzae-awr can-euq mae (Ghkh 13:13). Khoernar-aq, guiqlanqdawq maeq-eu laer nyiq dov tiqdov dov-ir ngae, Pawrluv, Maqkuv-anr maqbi cantaelar mawf-a. Aerkhawf, Baqnaqbar, Maqkuv naeq-aer aqyuif aqnyir dzawf-eu mirnae khawf ngeur laer, Maqkuv-anr khawf sheuqghae mawf-eu mae. Baqnaqbar, Maqkuv sheuq-awr Gurbaqlur paw irghae-awr, Pawrluv-aq Siqlav sheuq-awr yawqpawyawq irghae-euq mae (Ghkh 15:3-40). Aerkhawf, arnan-aq, Maqkuv gardanr tsoeq-eu kuirlaf zaqkhav tiq ghaq par pyeuflar-awr, Pawrluv khawf khoer-anr hawmawr-euq mae (2Tms 4:11).
\ip Maqkuv sanqbof nyiq pav birnya-eu mae. Maqkuv 1:1-8:30 lafkhoer, Maqkuv, Yeqsur Kali-euq aryaq-anr toeqmaeq-eu gharduq, Yeqsur Kali nae mr-euq khavjeq-aer ghae-eu jeq 18 jeq bofanr taq-euq mae. Khavjeq-aer ghae-eu jeq mr-euq garkawv heu myaqmyaqni yawbae tsaev-euq lafkhoer anr-eu mae. Yeqsur Kali-aq, daefzir-anr taf-euq yawqdzer dzaq-anr navluf-euq khoertav aryaq jav-eu mae. Maqkuv 8:31-16:20 lafkhoer, Maqkuv, Yeqsur Kali daq-awr shirdan-euq nar-aq, bi bafpanq-euq gar nae ghofdaef lar-euq garkawv deuq-anr dawqpaeq taq-awr boftaq-euq mae. Maqkuv sanqbof-euq lafkhoer, Yeqsur-anr “Tsawrhaq-euq Zaqyo” laer heudawq 15 pov byanni zmqtaq-euq mae. Heu-aq, Yeqsur Kali, Miqyaer hawr-eu tsawrhaq nyiq jeqluf pyeuf-eu gar hawr-eu aryaq jav-eu gar toeqmaeq-eu jeq pyeuf-eu mae. Maqkuv, Tsawrhaq-euq Zaqyo heughaq shaqzanq-anr yadaq-eu mae laer khawf toeqmaeq taq-euq mae. Aqyawf, mirtsaq-euq khoertav oe-euq khoer-aq, “Tsawrhaq ghawqmya ni-euq gharduq aqyawf-euq daefzir bif-awr zeurkhof le-euq mae” (Mk 10:45).
\ip Yeqsur, aqyawf-euq zaqlanr-euq gharduq shaqzanq ghawqmya jeq daq-awr, aqyawf maf-euq daefzir-euq lafkhoer shaqzanq bidaq-eu gharduq kur-euq mae. Aerkhawf, aqyawf shaqzanq-anr ghaqler-euq lof-aer, aqyawf, aqyawf-euq tsawrhaq-anr bibuq-ir nya-eu mae.
\iot Maqkuv Sanqbof-euq Mawrkawr:
\io1 I. Kali, daefzir-anr taf-eu yawqdzerdzaq-anr navluf ghaqler-eu aryaq jav-eu (Mk 1:1-8:30)
\io1 II. Kali shir-awr bi bafpanq-euq gar nae ghofdaef lar-euq (Mk 8:31-16:21)
\c 1
\s1 Yorhaq Dawqmaeq Maeq-eu
\r Mt 3:1-12; Lk 3:1-20; Yh 1:6-8,15-37
\p
\v 1 Miqyaer-euq Zaqyo, Yeqsur Kali-euq guiqlanqdawq ardanq heulof-aer bae-euq mae.
\v 2 Miqyaer gharduq ngaeqdan-eu Irsaqyar heulof-aer boftaq-euq mae:
\p \qt “Hawde-eq! Ngar, nawq-euq garma bi shardanr-eu gharduq, \qt*
\p \qt Nawq-euq maeqhu ngaq-euq ghaqzaq ghaqkhaer-anr khaerghae-awr bi’ir ma. \qt*
\rq (Mlk 3:1)\rq*
\p
\v 3 \qt Tsawrhaq tiq ghaq bawrtsanq bawrdanr-anr jawr-awr gur-eu,\qt*
\p \qt ‘Sanqpaq Miqyaer-euq gharduq garma shardanr-awr, aqyawf-euq cankawv dawrcoeni shardawr-awq.’ ” \qt*
\rq (Isy 40:3)\rq*
\p
\v 4 Bartirsaq mrnaeq-eu Yorhaq bawrtsanq bawrdanr-anr dovle-awr, Miqyaer, iqbax pyaeq-eu jeq za’ni, noeqpov noeqpar-awr bartirsaq hageuf-eu garkawv dawqmaeq maeqluf-eu mae.
\v 5 Yurdav mirkhanq doeni jawr-eu tsawrhaq hawr-eu Yeqlursaqlaeq-anr jawr-eu tsawrhaq dawqtawvluf, Yorhaq jawr-eu gar ir-awr, aqyawfmaf, yawqha-euq iqbax jadov jadov-aer, Yawrdaq lawrbaq-euq lafkhoer Yorhaq nae bartirsaq bi mrnaeq-euq mae.
\v 6 Yorhaq-aq, lawtaw cafhm-euq maeqtsoeq dm-awr, jof-anr shaqkhov jofpaf paftaq-awr nae, nyaevbanr hawr-eu bawrtsanq-euq byaquir dzaq-eu mae.
\v 7 Aqyawf dawqmaeq maeqmaeq-aer aer-eu, “Ngaq-euq maeqnan oeluf-eu ghaq-aq, ngaq-euq navmaqtser ghaq khavdzaeq-eu mae. Ngar-aq, awkhof-awr aqyawf-euq saeqnawv-euq arcav-anr tseuvpuir naeq-eu taef khawf maqgeux-a.
\v 8 Ngar, nawmaf-anr ircuf nae bartirsaq mrnaeq luf-eu ma. Aerkhawf, aqyawf-aq, nawmaf-anr Yawshawr Saflar nae bartirsaq mrnaeqlaf taef-a.”
\s1 Yeqsur Bartirsaq Hageuf-euq
\r Mt 3:13-17; Lk 3:21-22
\p
\v 9 Khoerngae, heulof-aer pyeuflar-euq mae. Yeqsur, Gaqliqlaer mirkhanq Naqzaqlaer-anr nae oe-awr, Yawrdaq lawrbaq-euq lafkhoer Yorhaq nae bartirsaq bi mrnaeq-euq mae.
\v 10 Aqyawf, ircuf-anr nae dovlar-euq naeq-aer mq panlar-eu gar ya’mawr-awr, Yawshawr Saflar, khaqkhoeq lof-aer aqyawf-euq khoertav zafka le-euq mae.
\v 11 Khoernar-aq, mq-anr nae tersar ngaeqdov lef-eu, “Nawr-aq, ngar zawr gaq-eu ngaq-euq Zaqyo ma. Ngar, nawq-anr nuikhanrshir duidui ma.”
\s1 Yeqsur Murjur Jur-eu Gar Yadaq-euq
\r Mt 4:1-11; Lk 4:1-13
\p
\v 12 Khoernar-aq, tiqpov taef-aer Yawshawr Saflar, Yeqsur-anr bawrtsanq bawrdanr-euq lafkhoer khaerghae-awr bi’ir-euq mae.
\v 13 Aqyawf bawrtsanq bawrdanr-anr 40 nan jawr ngae, naef Saqdaq, aqyawf-anr murjur jur-awr, bawrtsanq-euq jeqzaq yawghae deuq naeq-aer jawr-euq mae. Khoernar-aq, mqtav ghaqkhaer, aqyawf-anr ngaeqghae naeqle-euq mae.
\s1 Yeqsur Gar Mrdanq Bae-euq
\r Mt 4:12-17; Lk 4:14-15
\p
\v 14 Yorhaq kuv-euq lafkhoer bi nyaefur ghaq-euq nar-aq, Yeqsur, Gaqliqlaer mirkhanq-anr lar-awr, Miqyaer uvlanr-eu garkawv guiqlanqdawq maeq-euq mae.
\v 15 Aqyawf aer-eu, “Aryamq tsaqlar-euq mae. Miqyaer uvlanr-eu jeq dawqpae keuvle taq-euq mae! Nawmaf noeqpov noeqpar-awr, guiqlanq dawq-anr jan-awq.”
\s1 Kurbae Bae-euq Zaqlanr Deuq
\r Mt 4:18-22; Lk 5:1-11
\p
\v 16 Yeqsur, Gaqliqlaer lan landzer canluf ngae, Sirmoq hawr-eu aqyawf-euq maernmr Aqdaeqlaeq, lan-euq lafkhoer za dzaeluf-eu gar ya’mawr-euq mae. Aqnyaf nmr-aq, ngaqshaq nyaef-eu tsawrhaq mae.
\v 17 Khoerngae, Yeqsur, aqnyaf nmr-anr aernaeq-eu, “Ngaq-euq maeqnan cantae lar-awq. Ngar, nawnyaf-anr ngaqshaq pov-eu lof-aer, tsawrhaq-anr pov-eu tsawrhaq bigeuf ma.”
\v 18 Aqnyafnmr tiqpov taef-aer za byaerdzae yaf-awr, aqyawf-euq maeqnan cantae ghae-euq mae.
\p
\v 19 Yeqsur maeqhu paw uicuiv par can’ghae ngae, Zeqbeqdaer-euq zaqyo Yaqkov hawr-eu aqyawf-euq aqnyir Yorhaq, lawq-euq lafkhoer za dofluf-eu gar ya’mawr-euq mae.
\v 20 Yeqsur, tiqpov taef-aer aqnyaf nmr-anr kur-euq mae. Khoerngae, aqnyafnmr, aqyawf nyaf-euq aqda Zeqbeqdaer hawr-eu ghaqmanr manrdzaq-eu deuq-anr lawq-euq lafkhoer byaerdzae yaf-awr, Yeqsur-euq maeqnan cantae ghae-euq mae.
\s1 Naef Yawjawf-anr Taedov-euq
\r Lk 4:31-37
\p
\v 21 Aqyawfmaf Gaqbeqneqoq-anr le-euq mae. Landaw jawrnan ngae nan Yeqsur, zanrdawq khawqnymr-anr le’ur-awr maeqnaeq tsovnaeq-euq mae.
\v 22 Aqyawfmaf, Yeqsur maeqnaeq tsovnaeq-eu gar zanq duidui ler-euq mae. Aqjeq mirnae aernar-aq, aqyawf-aq, zanr maeq-eu deuq lof-aer maqngeurni, aryaq jav-eu tiq ghaq lof-aer maeqnaeq tsovnaeq-eu mae.
\p
\v 23 Khoerngae, zanrdawq khawqnymr-euq lafkhoer jawr-eu tsawrhaq tiq ghaq-anr naef yawjawf urler-awr gur-eu mae.
\v 24 Aqyawf aer-eu, “Naqzaqlaer tsawrhaq Yeqsur-or! Nawr, nga’maf-anr aqjeq taf-eu le? Nga’maf-anr lavcawv le-euq le lor? Nawr aqsur ghaq-a laer ngar siqnya ma. Nawr-aq, Miqyaer-euq Yawshawr ghaq mae.”
\p
\v 25 Khoerngae, Yeqsur, aqyawf-anr daeq-awr aernaeq-eu, “Aqcircu, teughaq-euq lafkhoer nae dovle-awq.”
\v 26 Naef yawjawf khoermawr, tsawrhaq khoerghaq-anr yawkhav-aer bi teuvlar-awr, gurkhav lef-awr nae dovle-euq mae.
\v 27 Tsawrhaq khoerdeuq dawqtawvluf zanqler jir-awr, aqyawf maf-euq yawkaq ja-eu, “Aqjeq aqjox-aer nga heu? Aqgar-euq dawqmaeq dawqtsov yawshuif nga? Aqyawf aryaq jav-eu lafkhoer naef yawjawf deuq-anr dawq bif ngae, naef yawjawf deuq khawf, aqyawf-euq dawq-anr narhaq geuf-eu nga.”
\p
\v 28 Khoermirnae, Yeqsur-euq tsawrmyanr Gaqliqlaer mirkhanq jawqlaw jawrlawr doeni yawkawr-aer gaqdoe-ir-euq mae.
\s1 Yeqsur, Nargawr Lavtaq-euq
\r Mt 8:14-17; Lk 4:38-41
\p
\v 29 Aqyawfmaf zanrdawq khawqnymr-anr nae dovle-euq nar-aq, Yaqkov hawr-eu Yorhaq naeq-aer tiqpov taef-aer Sirmoq hawr-eu Aqdaeqlaeq-euq nymr-euq lafkhoer urler-euq mae.
\v 30 Khoerngae, Sirmoq-euq aqmawq aqbur ghaq pyaqpyaq-aer yufluf-eu mae. Aqcawq, aqyawf pyaqluf-eu garkawv, Yeqsur-anr aernaeq-euq mae.
\v 31 Khoermirnae, Yeqsur, aqyawf-euq maeqshi le-awr, aqyawf-euq aqlaf-anr nyaeftaeq-awr nae gheuturnaeq ngae, pyaq-eu khoer lawq-ir-awr, Sirmoq-euq aqmawq, aqyawf maf-anr hawqbyawr lavdawv naeq-euq mae.
\p
\v 32 Nanrma ga’anr-awr, uqcif cifleluf ngae, aqcawq nar-awr gawr-eu tsawrhaq dawqtawvluf hawr-eu naef ur-eu tsawrhaq, Yeqsur jawr-eu gar sheuqlaf-euq mae.
\v 33 Meuq-anr kharjawr-eu tsawrhaq, nymr-euq ghovkhaeq-anr uiqlar taq-euq mae.
\v 34 Khoerngae, Yeqsur nargawr ghawqmya jeq narluf-eu tsawrhaq ghawqmya ghaq-anr lavtaq naeq-euq uqtaf, naef khawf ghawqmya mawr taedov-euq mae. Naef khoerdeuq, aqyawf-anr siqnya-eu mirnae, Yeqsur, naef khoerdeuq-anr dawq maqbi ngaeq-aq.
\s1 Gaqliqlaer-anr Dawqmaeq Maeq-euq
\r Lk 4:42-44
\p
\v 35 Yeqsur uqshawq yawnaf-aer tur-awr, cofngaerni ghae-eu jawrduq-anr dov-ir-awr, khoergar guiqlanq shar-euq mae.
\p
\v 36 Sirmoq hawr-eu aqyawf naeq-aer jawr-eu deuq, Yeqsur-anr pov-ir-euq mae.
\p
\v 37 Aqyawfmaf, Yeqsur-anr povmawr ngae, aqyawf-anr aernaeq-eu, “Yawqghaq navluf, nawq-anr povluf-eu mae.”
\p
\v 38 Khoerngae, Yeqsur, aqyawf maf-anr aernaeq-eu, “Ngar, dawqpae jav-eu meuqdeuq pudeuq-anr khawf, dawqmaeq ya’maeqni, aqduimaf maeqhu paw ir kar-eur. Aqjeq mirnae aernar-aq, ngar heulof-aer mr-eu laer oe-euq ma.”
\p
\v 39 Khoernar-aq, aqyawfmaf Gaqliqlaer mirkhanq doeni ir-awr, aqyawf maf-euq zanrdawq khawqnymr-euq lafkhoer dawqmaeq maeq-awr, naef-anr khawf taedov naeq-euq mae.
\s1 Yeqsur, Coiqdoi Bi Shawrlar-euq
\r Mt 8:2-4; Lk 5:12-16
\p
\v 40 Khoerngae, coiqdoi nar-eu tiq ghaq, Yeqsur jawr-eu gar lar-awr, pawqtsuif pawqdmq dmq-awr nae tanqshar-eu, “Nawr janrmawf nar-aq, ngar shawrlarni, nawr janrnya mae.”
\v 41 Yeqsur, aqyawf-anr ghawqshaq hawgaq-awr, aqlaf cawqja-awr, aqyawf-euq khoertav toeqciv-awr nae aer-eu, “Ngar janrmawf mir-a. Nawr shawrlar-awq!”
\v 42 Yeqsur khoerlof-aer aerghaq-euq naeq-aer, khoerghaq-euq coiqdoi nargawr khoer, tiqpov taef-aer byovjir-awr shawrlar-euq mae.
\v 43 Khoernar-aq, Yeqsur, aqyawf-anr dawq yawkhav-aer bif-awr, bighof-ir-euq mae.
\v 44 Yeqsur, aqyawf-anr aernaeq-eu, “Nawr, tiqghaq-anr-iq tiqjeq-iq taq ja’naeq de-eq. Pirma jawr-eu gar le-awr, nawq-euq mawrdo-anr bi tsermrhaw ler-awq. Nawr shawrlar-euq gar aqcawq yasiqni, Morseq nae dawq biftaq-euq lof-aer lawrnaeq-eu jeq lawrler-awq.”
\p
\v 45 Aerkhawf, aqyawf dov-ir-awr nae garkawv khoer yawkhav-aer jakhawq ghae-awr, yawqgar navluf gaqdoe-ir taq-euq mae. Khoermirnae, Yeqsur, meuq-euq lafkhoer byacaevni maqpar urler nya-aer, bawrtsanq doeni jawrluf ngae, kharngeur-eu gar jawr-eu tsawrhaq deuq, aqyawf jawr-eu gar lar-euq mae.
\c 2
\s1 Yeqsur, Kuirshir Lafshir-anr Bi Taqler-euq
\r Mt 9:1-8; Lk 5:17-26
\p
\v 1 Khoernar-aq, heumyav nan byanlar ngae, Yeqsur, Gaqbeqneqoq-anr tiq pov par urler-euq mae. Aqyawf irkanr jawrluf-eu garkawv, aqcawq yagaq-euq mae.
\v 2 Tsawrhaq ghawqmya’ni uiqlar-euq mirnae, nymr-euq lafkhoer jawrbyan taq-euq uqtaf, nymr-euq larghov-euq lafnyir paw khawf jawrkhar maqza-a. Khoerngae, Yeqsur, aqyawf maf-anr dawqmaeq maeqnaeq luf-eu mae.
\v 3 Khoerngae, tsawrhaq oeq ghaq kuirshir lafshir shir-eu tiq ghaq-anr baf-awr lar-euq mae.
\v 4 Tsawrhaq jawrbyan taq-euq mirnae, Yeqsur jawr-eu gar maq bafurlef nya-aer, Yeqsur-euq uqduq-euq khoertav paw nymrmq lavpaef-euq mae. Aqyawfmaf, nymrmq lavpaef ghaq-euq nar-aq, kuirshir lafshir shir-eu khoerghaq-anr yufzar buibanq naeq-aer pyaeqka ghae-euq mae.
\v 5 Yeqsur, aqyawfmaf jan-eu gar ya’mawr ngae, kuirshir lafshir shir-eu khoerghaq-anr aernaeq-eu, “Aqli-or! Nawq-euq iqbax pyaeqnaeq ghaq-euq ma.”
\p
\v 6 Khoerngae, zanr maeq-eu heumyav ghaq khoergar nuirluf-awr, aqyawf maf-euq nuima-euq lafkhoer sharnoeq-eu,
\v 7 “Tsawrhaq heughaq aqjeq mirnae, yaeqbawq saerlu-aer teulof-aer aer-eu nga? Miqyaer tiq ghaq maqngeur nar-aq, iqbax-anr aqsur ghaq pyaeqnaeq nya-eu la?”
\p
\v 8 Aqyawf maf-euq nuima-euq lafkhoer khoerlof-aer sharnoeq luf-eu, Yeqsur-euq saflar-euq lafkhoer tiqpov taef-aer aqyawf maf-euq nuinoeq siqnya-eu mirnae, heulof-aer aernaeq-euq mae, “Aqjeq mirnae nawmaf-euq nuima-euq lafkhoer teulof-aer sharnoeq luf-eu le?
\v 9 Kuirshir lafshir shir-eu ghaq-anr dawq aqgeu dawq aernaeq-eu awqdzaeq-eu la? ‘Nawq-euq iqbax pyaeqnaeq ghaq-euq ma’ laer aer-eu lor? Maqngeur nar-aq, ‘Tur-awr, nawq-euq yufzar baf-awr can’ghae-awq’ laer aer-eu laq?
\v 10 Tsawrhaq-euq Zaqyo-aq, mirtsaq-euq khoertav iqbax pyaeqnya-eu aryaq jav-eu ngar-a laer nawmaf-anr bisiq-eu ma.” Khoerngae, Yeqsur, kuirshir lafshir shir-eu khoerghaq-anr aernaeq-eu,
\v 11 “Ngar, nawq-anr aernaeq nyar. Tur-awr, nawq-euq yufzar baf-awr nawq-euq irkanr ghof-ir-awq.”
\v 12 Khoerngae, tsawrhaq khoerghaq tsawqtur-awr, tiqpov taef-aer yufzar baf-awr, tsawrhaq khoerdeuq dawqtawv luf-euq maeqshi nae dov-ir-euq mae. Khoermirnae, tsawrhaq khoerdeuq dawqtawvluf zanq duidui ler-awr, Miqyaer-anr ciqhuiq ciqmanr-eu lafkhoer aer-eu, “Nga’maf heulof-aer ghae-eu jeq tiqjawr-iq maq mawrhaw-aq siq.”
\s1 Yeqsur, Leqbir-anr Kur-euq
\r Mt 9:9-13; Lk 5:27-32
\p
\v 13 Khoernar-aq, Yeqsur, lan landzer tiq pov parir-euq mae. Tsawrhaq armaf mafma dawqtawvluf, aqyawf jawr-eu gar uiqle ngae, aqyawf, aqyawf maf-anr maeqnaeq tsovnaeq-euq mae.
\v 14 Yeqsur maeqhu paw par irghae ngae, Aqlaqpaer-euq zaqyo Leqbir, jeq taf-eu nymr-anr nuirluf-eu gar ya’mawr-awr aernaeq-eu, “Ngaq-euq maeqnan cantae lar-awq.” Khoerngae, Leqbir tsawqtur-awr, Yeqsur-euq maeqnan cantae ghae-euq mae.
\p
\v 15 Khoernar-aq, Yeqsur, Leqbir-euq nymr-anr hawqjawq jawqluf ngae, jeq taf-eu tsawrhaq hawr-eu iqbaxzaq ghawqmya’ni khawf, Yeqsur hawr-eu aqyawf-euq zaqlanr deuq naeq-aer jawqluf-eu mae. Aqjeq mirnae aernar-aq, khoerlof-aer ghae-eu tsawrhaq ghawqmya’ni Yeqsur-euq maeqnan cantae luf-eu mae.
\v 16 Yeqsur, iqbaxzaq hawr-eu jeq taf-eu tsawrhaq naeq-aer jawq-awr hawq dzaqluf-eu gar, Paqliqsaer-euq armur-anr taf-eu zanr maeq-eu deuq ya’mawr ngae, Yeqsur-euq zaqlanr deuq-anr narhaq-eu, “Aqyawf, jeq taf-eu tsawrhaq hawr-eu iqbaxzaq naeq-aer hawq dzaqtaf-eu la lor?”
\p
\v 17 Yeqsur khoer-anr yagaq ngae, aqyawf maf-anr aernaeq-eu, “Jawrsar dov-eu tsawrhaq-aq, nargawr lavsav-eu tsawrhaq-anr maqmawf-ar. Nar-eu tsawrhaq deuq taef-aer mawf-eu mae. Ngar, tsaq-awr dawr-eu tsawrhaq-anr kur-eu laer oe-euq maqngeur. Iqbaxzaq deuq noeqpov noeqpar larni oe-euq ma.”
\s1 Dzardzaq Sheuq-eu Garkawv
\r Mt 9:14-17; Lk 5:33-39
\p
\v 18 Khoerngae, Yorhaq-euq zaqlanr deuq hawr-eu Paqliqsaer-euq zaqlanr deuq dzardzaq sheuqluf-eu mae. Aqyawfmaf, Yeqsur jawr-eu gar oe-awr narhaq-eu, “Yorhaq-euq zaqlanr hawr-eu Paqliqsaer-euq zaqlanr deuq dzardzaq sheuq-eu khawf, nawq-euq zaqlanr deuq aqjeq mirnae dzardzaq maqsheuq-eu la?”
\p
\v 19 Khoerngae, Yeqsur, aqyawf maf-anr heulof-aer aernaeq-euq mae: “Yoshuif ghaq, aqyawf-euq cawqdeuq naeq-aer jawrluf ngae, aqyawf-euq cawqdeuq-anr dzardzaq aqjox-aer bisheuq nmr-mq? Yoshuif ghaq, aqyawfmaf naeq-aer kharjawr-eu nmrkaq aqyawfmaf dzardzaq maqsheuq-ar.
\v 20 Aerkhawf, yoshuif, aqyawf-euq cawq-anr nae yaghawq-ir-eu arnan keuvle taef-a. Khoerngae, aqyawf-euq cawqdeuq dzardzaq yasheuq taef-a.
\p
\v 21 “Tsawrhaq tiqghaq-iq paerkhanq yawcaer-anr saqpar yawshuif nae paertsanr maqdof-ar. Dof nar-aq, doftaq-euq paertsanr yawshuif khoer, paerkhanq yawcaer khoerkanr-anr yawbae navmaqtser parbi pyaq-ir taef-a.
\v 22 Khoerlof-aer durni, tiqghaq-iq shaqkhov irpuq yawoer-anr aqgaf dzaruir yawshuif maq shaevanr-ar. Shaevanr nar-aq, aqgaf dzaruir khoer shaqkhov irpuq-anr dzaqpaef-awr, aqgaf dzaruir yoerdov-awr, shaqkhov irpuq khawf cawv-ir taef-a. Aerkhawf, aqgaf dzaruir yawshuif-aq, shaqkhov irpuq yawshuif-anr yashaev anr-eu mae.”
\s1 Landaw Jawrnan-euq Yawsanr
\r Mt 12:1-8; Lk 6:1-5
\p
\v 23 Khoernar-aq, heulof-aer pyeuflar-euq mae. Landaw jawrnan ngae nan, Yeqsur caeryar-anr irpavluf ngae, aqyawf-euq zaqlanr deuq caernmr tseuvtseuv-aer can-eu mae.
\v 24 Khoerngae, Paqliqsaer deuq, Yeqsur-anr narhaq-eu, “Hawsher-eq, aqyawfmaf landaw jawrnan ngae nan maq janrkhmq-eu jeq aqjeq ghae-eu janr-eu nga?”
\p
\v 25 Khoerngae, Yeqsur, aqyawf maf-anr heulof-aer aerkhof naeq-euq mae: “Daqbir hawr-eu aqyawf naeq-aer jawr-eu deuq hawq maeflar-awr tiqjeq-iq dzaq-eu maqjav ngae, aqjox-aer janr-euq gar nawmaf maq guihaw-aq lor?
\v 26 Aqbyaqtaq, pirma yawhuiq ghaq geufluf ngae, aqyawf, Miqyaer-euq nymr-euq lafkhoer urler-awr, pirma deuq maqngeur nar-aq maq dzaqkhmq-eu lawrdzar kaqmur dzaq-awr, aqyawf naeq-aer jawr-eu deuq-anr khawf bifnaeq-euq garkawv maq guihaw-aq laq?”
\p
\v 27 Yeqsur, aqyawf maf-anr heulof-aer par aernaeq-euq mae, “Tsawrhaq-aq, landaw jawrnan-euq gharduq baetaq-euq maqngeur-a. Landaw jawrnan-aq, tsawrhaq-euq gharduq baetaq-euq mae.
\v 28 Khoermirnae, Tsawrhaq-euq Zaqyo-aq, landaw jawrnan-euq Yawsanr khawf ngeur ma.”
\c 3
\s1 Lafshir Shir-eu Bi Taqler-euq
\r Mt 12:9-14; Lk 6:6-11
\p
\v 1 Yeqsur, zanrdawq khawqnymr-anr par urler ngae, khoergar, aqlaf tiq pyawq shir-euq zaqyo aqli tiq ghaq jawr-eu mae.
\v 2 Aqyawfmaf, Yeqsur-euq yawlaeq pov-awr daqler nya’ni, aqyawf landaw jawrnan ngae nan, nar-eu khoerghaq-anr lavtaqnaeq nga lor laer hawtsov taq-euq mae.
\v 3 Khoerngae, aqlaf tiq pyawq shir-euq khoerghaq-anr Yeqsur aernaeq-eu, “Heugar maeqhu paw yawflar-awq.”
\p
\v 4 Yeqsur, aqyawf maf-anr narhaq-eu, “Landaw jawrnan ngae nan aqjeq mrkhmq-eu la? Yawmuiq jeq lor, yawdoer jeq laq, aqcawq-euq zir-anr bibuq-ir-eu lor, maqngeur nar-aq, lavsaef-eu laq?” Aerkhawf, tsawrhaq khoerdeuq ciqcurni jawr-eu mae.
\p
\v 5 Yeqsur nuima paerpaer-aer aqyawf maf-euq tiqjawq haw-euq mae. Aqyawfmaf nuima ghanr-eu mirnae, Yeqsur noeqshaq-awr khoerghaq-anr aernaeq-eu, “Nawq-euq aqlaf cawqja-awq.”
\p Khoerghaq aqlaf cawqja ngae, taqler-awr yawqlafyawq lof-aer durlar-euq mae.
\v 6 Khoerngae, Paqliqsaer deuq dov-ir-awr, aqjox-aer ghae-awr nae Yeqsur-anr lavsaef-eu paq nga laer, tiqpov taef-aer Heqlor-euq tsawrhaq deuq naeq-aer bawqdzaq-ir-euq mae.
\s1 Tsawrhaq Armaf Mafma Uiqle-euq
\p
\v 7 Yeqsur, aqyawf-euq zaqlanr deuq naeq-aer lan jav-eu paw ir ngae, Gaqliqlaer mirkhanq hawr-eu Yurdav mirkhanq-anr jawr-eu tsawrhaq ghawqmya’ni aqyawf-euq maeqnan cantae ghae-euq mae.
\v 8 Yeqlursaqlaeq, Irdurmaer mirkhanq, Yawrdaq lawrbaq-euq nanrma dovkhaeq paw, Durlu mirkhanq hawr-eu Sirdoq mirkhanq-anr jawr-eu tsawrhaq, aqyawf mrluf sharluf-eu garkawv yagaq-euq mirnae, baqmaf purjeq-aer Yeqsur jawr-eu gar oe-euq mae.
\v 9 Khoermirnae, tsawrhaq armaf mafma, aqyawf-anr maqya tanqsuf larni, aqyawf-euq gharduq lawq lawqzaq tiq lawq laeqhmq sher-eq laer Yeqsur, zaqlanr deuq-anr khaer-euq mae.
\v 10 Aqyawf, tsawrhaq ghawqmya ni-anr lavtaq naeq-euq mirnae, shaqzanq nargawr myaq-eu tsawrhaq dawqtawvluf, aqyawf-anr ya toeqcivni, aqyawf jawr-eu gar tan’urler luf-eu mae.
\v 11 Naef yawjawf deuq, aqyawf-anr kharmawr ngae, aqyawf-euq maeqshi awbyav-awr gur-eu, “Nawr-aq, Miqyaer-euq Zaqyo mae.”
\v 12 Aerkhawf, aqyawf, aqsur ghaq pyeuf-eu la laer taqbi siq de-eq laer Yeqsur, aqyawf maf-anr dawq yawkhav-aer bif-euq mae.
\s1 Ghaqkhaer 12 Ghaq Tserdov-euq
\r Mt 10:1-4; Lk 6:12-16
\p
\v 13 Khoernar-aq, Yeqsur, gawqjawq-anr davler-awr, aqyawf nuima tsaq-eu tsawrhaq-anr kur ngae, aqyawfmaf, aqyawf jawr-eu gar lar-euq mae.
\v 14 Yeqsur, aqyawf naeq-aer bijawr-awr, dawqmaeq bimaeq-ir-eu gharduq, aqyawf maf-euq lafkhoer nae 12 ghaq-anr tserdov-euq mae.
\v 15 Aqyawf maf-anr nargawr lavsav-eu hawr-eu naef taedov-eu baoq bifnaeq-euq mae.
\v 16 Yeqsur nae Beqtuvluv laer myanrnaeq-euq Sirmoq,
\v 17 Zeqbeqdaer-euq zaqyo Yaqkov hawr-eu Yaqkov-euq aqnyir Yorhaq, Yeqsur, aqnyaf nmr-anr Bawrneqgaer laer myanrnaeq-euq mae. Dawqtsuif-aq, “Mqjeq tsawqtaev-euq Zaqyo” laer aermawf-eu mae.
\v 18 Aqdaeqlaeq, Pirlirpuv, Baqtawrlaqmaer, Maqtaeq, Tormav, Aqlaqpaer-euq zaqyo Yaqkov, Taqdaer, Kaqnaqnir-euq armur-anr taf-eu Sirmoq hawr-eu,
\v 19 Yeqsur-anr anqdzaq-euq Yurdav Irsaqgaqliqoq.
\s1 Yeqsur Hawr-eu Beqsaqburlar
\r Mt 12:22-32; Lk 11:14-23; 12:10
\p
\v 20 Khoernar-aq, Yeqsur, irkanr-euq lafkhoer urler ngae, tsawrhaq armaf mafma par uiqlar-euq mirnae, aqyawfmaf hawqdzaq khawf maq dzaqnya-a.
\v 21 Yeqsur-euq aqyuif aqnyir deuq garkawv heu-anr yagaq ngae, “Aqyawf uq-ir-euq ngar-a” laer aer-awr, aqyawf-anr gheunaq-ir-eu laer dov-ir-euq mae.
\p
\v 22 Khoerngae, Yeqlursaqlaeq-anr nae oe-euq zanr maeq-eu deuq aer-eu, “Aqyawf-euq lafkhoer Beqsaqburlar ur-eu nga. Teumirnae, aqyawf, naef sanqpaq-anr ghoe-awr naef-anr taedov nya-eu nga.”
\p
\v 23 Khoerngae, Yeqsur, aqyawf maf-anr kuruiq laf-awr, yawjeq majeq dawq-anr nae heulof-aer maeqnaeq-euq mae: “Naef Saqdaq, naef Saqdaq-anr aqjox-aer taedov nya-eu?
\v 24 Mirkhanq tiq khanq-euq lafkhoer, birpav-awr muir-eu jeq jav nar-aq, mirkhanq khoerkhanq maqzif nya-ar.
\v 25 Nymrkhanq tiq khanq-euq lafkhoer, birpav-awr muir-eu jeq jav nar-aq, nymrkhanq khoerkhanq khawf, maqzif nya-ar.
\v 26 Naef Saqdaq khawf yawqhar yawqha birpav-awr, aqyawxyawf puiq-awr muir nar-aq, aqyawf khawf maq zifnya-aer piq-ir byov-ir taef-a.
\v 27 Tsawrhaq tiqghaq-iq, ghaqkhav aqda tiq ghaq-euq nymr-anr urler-awr, aqyawf-euq myawqganq maq yurgeuf nya-ar; Ghaqkhav aqda khoerghaq-anr jeqhu pafcuf ghaq-awr nae taef-aer, aqyawf-euq nymr-euq lafkhoer jav-eu myawqganq yurgeuf nya-eu mae.
\p
\v 28 “Ngar, nawmaf-anr aqdirma-aer aernaeq nyar, tsawrhaqzaq nae mrbanq-euq yawqjeq navluf hawr-eu yaeqbawq saerlu-aer aer-euq yawqjeq navluf-euq iqbax-anr pyaeqnaeqnya taef-a.
\v 29 Aerkhawf, Yawshawr Saflar-anr yaeqbawq saerlu-aer kharaer-eu tsawrhaq-euq iqbax-anr-aq, tiqjawr-iq maq pyaeqnaeqni, khoerghaq mqmaq maqbyav yarzir iqbax naf-eu tsawrhaq pyeuf taef-a.”
\v 30 Zanr maeq-eu deuq, “Aqyawf, naef yawjawf ur-eu nga” laer aer-eu mirnae, Yeqsur khoerlof-aer aernaeq-euq mae.
\s1 Yeqsur-euq Aqma Hawr-eu Aqnyir Deuq
\r Mt 12:46-50; Lk 8:19-21
\p
\v 31 Khoerngae, Yeqsur-euq aqma hawr-eu aqyawf-euq aqnyir deuq lar-euq mae. Aqyawfmaf lafnyir paw yawftawq-awr, Yeqsur-anr bi kurdov laqler-euq mae.
\v 32 Tsawrhaq armaf mafma, Yeqsur-euq tiqjawq nuirluf-eu mae. Aqyawfmaf, aqyawf-anr aernaeq-eu, “Nawqma hawr-eu nawq-euq maernmr deuq, nawq-anr povpov-aer lafnyir dawqluf-eu mae.”
\p
\v 33 Khoerngae, Yeqsur, aqyawf maf-anr aerkhof naeq-eu, “Aqsur ghaq la, ngaq-euq aqma? Aqsur ghaq la, ngaq-euq maernmr?”
\p
\v 34 Yeqsur, aqyawf-euq tiqjawq nuirluf-eu deuq-anr haw-awr aer-eu, “Haeq, ngaqma hawr-eu ngaq-euq maernmr deuq-anr hawsher-eq!
\v 35 Miqyaer nuima tsaqni kharmr-eu tsawrhaq deuq-aq, ngaq-euq maernmr, ngaq-euq dmrma hawr-eu ngaqma mae.”
\c 4
\s1 Siqyoeq Saeq-eu Garkawv
\r Mt 13:1-9; Lk 8:4-8
\p
\v 1 Yeqsur, lan landzer jawr-awr tiq pov par maeqnaeq-euq mae. Khoerngae, tsawrhaq armaf mafma, baqmaf purjeq-aer Yeqsur jawr-eu gar uiqle-euq mirnae, aqyawf, lan-anr jav-eu lawq-euq lafkhoer nuir-ir ngae, tsawrhaq armaf mafma dawqtawvluf lan landzer jawr-awr hawluf-eu mae.
\v 2 Khoerngae, Yeqsur yawjeq majeq dawq-anr nae garkawv ghawqmya jeq aqyawf maf-anr maeqnaeq-euq mae. Aqyawf maeqluf tsovluf ngae, aqyawf maf-anr heulof-aer aernaeq-euq mae:
\p
\v 3 “Nawmaf narhaq sher-eq. Siqyoeq saeq-eu tiq ghaq siqyoeq saeq-ir-euq mae.
\v 4 Aqyawf saeq ngae, siqyoeq tiqpavnav deuq-aq, garma-anr ga-ir-awr, mq-anr zaw-eu arjir oe-awr siqyoeq khoerdeuq-anr tovdzaq jir-euq mae.
\v 5 Tiqpavnav deuq-aq, khaqlo myaq-eu mirtsaq-anr ga-ir-awr, mirtsaq maqtur-eu mirnae, arji yawkawr-aer jilar-euq mae.
\v 6 Aerkhawf, nanrma dovlar-awr, arji khoer-anr uqtsar lawfzaw ngae, duqcir maq ka’naf nya-eu mirnae, nyoeq-ir kov-ir-euq mae.
\v 7 Tiqpavnav deuq-aq, aqgan daefmyaq-eu tsanr-anr ga-ir-euq mae. Aqgan bawduv maerlar-awr, arji khoer-anr uvtaeq taq-euq mirnae, arsiq maq siqle nya-a.
\v 8 Tiqpavnav deuq-aq, mirtsaq mirmuiq-anr ga-ir-awr, daeflar maerlar-awr, arsiq siqle-euq mae. Tiqpavnav deuq-aq 30 bymr, tiqpavnav deuq-aq 60 bymr, tiqpavnav deuq-aq 100 bymr laer siqle-euq mae.”
\p
\v 9 Khoerngae, Yeqsur aer-eu, “Naqbawr tsof-awr khar gaqnya-eu tsawrhaq narhaq-awq.”
\s1 Aqjeq Mirnae Yawjeq Majeq Dawq Zmq-eu
\r Mt 13:10-17; Lk 8:9-10
\p
\v 10 Tsawrhaq armaf mafma ghof-ir jir-awr, Yeqsur tiq ghaq taef-aer jawr ngae, aqyawf-euq maeqnan cantae-eu tsawrhaq hawr-eu ghaqkhaer 12 ghaq, Yeqsur-anr yawjeq majeq dawq-euq dawqtsuif narhaq-euq mae.
\v 11 Khoerngae, Yeqsur, aqyawf maf-anr heulof-aer aernaeq-euq mae, “Miqyaer uvlanr-eu garkawv zaftaq-euq jeq, nawmaf-anr taef-aer bi siqnya-eu ma. Aerkhawf, aqcawq-anr-aq, yawqjeq navluf yawjeq majeq dawq-anr nae taef-aer maeqnaeq ma:
\p
\v 12 \qt ‘Aqyawfmaf parya mawr-euq khawf, maq hawdov nya-aer, parya gaq-euq khawf, maq ghovshaw nya-a. \qt*
\p \qt Khoerlof-aer maqghae lawnmr-aq, aqyawfmaf, ngar jawr-eu gar ghoflar-awr, ngar, aqyawf maf-euq iqbax pyaeqnaeq ma.’ ” \qt*
\rq (Isy 6:9-10) \rq*
\s1 Siqyoeq Saeq-eu Garkawv-euq Dawqtsuif
\r Mt 13:18-23; Lk 8:11-15
\p
\v 13 Yeqsur, aqyawf maf-anr heulof-aer aernaeq-euq mae: “Nawmaf yawjeq majeq dawq heudawq-anr maq ghovshawnya nya lor? Tox-aer mar-iq, yawjeq majeq dawq nuideuq dawqtawv luf-anr aqjox-aer ghovshawnya nmr-mq?
\v 14 Siqyoeq saeq-eu ghaq-aq, Yaerdawq saeq-eu mae.
\v 15 Garma-anr ga-ir-euq siqyoeq khoerdeuq-aq, aqyawfmaf, Yaerdawq yagaq-euq naeq-aer, naef Saqdaq yawkawr-aer lar-awr, aqyawf maf-euq nuima-euq lafkhoer saeqanr taq-euq dawq-anr yurdzae-eu gar aer-eu mae.
\v 16 Khaqlo myaq-eu tsanr-anr ga-ir-euq deuq-aq, aqyawfmaf, Yaerdawq yagaq-euq naeq-aer, yawkawr-aer laqkhaq caertavni hageuf-euq tsawrhaq-anr aer-eu mae.
\v 17 Aerkhawf, aqyawf maf-euq lafkhoer duqcir maq ka’naf nya-euq mirnae, ghawqmyanrni maqgmq-a. Yaerdawq khoer-euq baqda’nae, shaq-awr zanq-eu jeq hawr-eu khaeq-awr khav-eu jeq keuvle ngae, aqyawfmaf tiqpov taef-aer coq-ir-eu mae.
\v 18 Aqgan daefmyaq-eu tsanr-anr ga-ir-euq deuq-aq, aqyawfmaf, Yaerdawq yagaq-euq khawf,
\v 19 mirtsaq-euq khoertav jawr ngae khanqlanr-eu jeq, pyurshuir myawqganq-euq jaqmyawf maershuir hawr-eu kharngeur-eu jeq-anr maerjuir juir-eu jeq nae, Yaerdawq khoer-anr uvtaeq taq-euq mirnae, arsiq maq siqle nya-eu gar aer-eu mae.
\v 20 Mirtsaq mirmuiq-anr ga-ir-euq deuq-aq, tsawrhaq tiq ghaq Yaerdawq yagaq-awr hageuf-euq mirnae, arsiq siqle-eu mae. Tiqpavnav deuq-aq 30 bymr, tiqpavnav deuq-aq 60 bymr, tiqpavnav deuq-aq 100 bymr laer siqle-eu mae.”
\s1 Tsirkhmq Dof-eu Garkawv
\r Lk 8:16-18
\p
\v 21 Yeqsur, aqyawf maf-anr heulof-aer par aernaeq-euq mae, “Tsawrhaq tiq ghaq tsirkhmq dof-awr, khavpuq nae moftsanq taef-a laq? Maqngeur nar-aq, jaciq-euq uqmov ciqtaq taef-a lor? Tsirkhmq dof-euq nar-aq, tsirkhmq ciqtaq duq-anr ciqtaq-eu maqngeur-a laq?
\v 22 Aqjeq mirnae aernar-aq, kharzaf taq-euq yawqjeq navluf byacaevni ya dovlar-awr, aqcawq-anr maqbi siqni zaftaq-euq jeq khawf, aqcawq byacaevni siqnyalar taef-a.
\v 23 Naqbawr tsof-awr khar gaqnya-eu tsawrhaq narhaq-awq.”
\p
\v 24 Khoernar-aq, Yeqsur, aqyawf maf-anr heulof-aer par aernaeq-euq mae, “Nawmaf nae kharya gaq-euq jeq-anr yanr-awq. Nawmaf, aqcawq-anr paeqnaeq savnaeq-euq lof-aer, aqcawq khawf, nawmaf-anr paeqkhof savkhof naeqlaf-eu uqtaf, nawmaf narhaq geuf-eu deuq-anr uqdzaeq biflanq naeqlaf taef-a.
\v 25 Aqjeq mirnae aernar-aq, jav-eu tsawrhaq-anr par biflanq naeq-awr, maqjav-eu tsawrhaq-anr-aq, aqyawf kharjav-eu jeq khawf, yurdovjir naeq taef-a.”
\s1 Siqyoeq Huiqlar-eu Garkawv Yawjeq Majeq Dawq
\p
\v 26 Yeqsur heulof-aer khawf maeqnaeq-euq mae: “Miqyaer uvlanr-eu jeq heulof-aer dur-eu mae. Tsawrhaq tiq ghaq mirtsaq-anr siqyoeq saeq-euq mae.
\v 27 Cifle nar-aq yuf, byalar nar-aq tur laer jawrluf ngae, siqyoeq khoer arji jilar-awr, huiqlar luf-eu mae. Aerkhawf, aqjox-aer jilar-awr huiqlar luf-eu garkawv, khoerghaq maq siqnya-a.
\v 28 Mirtsaq nae arbawq bi maerlar-awr, caernmr bi nmrle-eu mae. Yawbae, caerji jilar-awr, ghovbymq ghovdov dovlar-awr nae, caersiq marlar-eu mae.
\v 29 Caer myanlar-awr yaeqder lar-euq mirnae, khoerghaq tiqpov taef-aer yaeqkhof yur-awr yaeq-eu mae.”
\s1 Ghawqpaf Arnuiv-euq Garkawv
\r Mt 13:31-32; Lk 13:18-19
\p
\v 30 Yeqsur heulof-aer paraer-eu mae: “Aqdui, Miqyaer uvlanr-eu jeq aqjeq-anr ciqcaevhaw paq nga? Yawjeq majeq dawq aqgeu jeq nae maeqnaeq paq nga?
\v 31 Miqyaer uvlanr-eu jeq-aq, ghawqpaf arnuiv-anr\f + \fr 4:31\fk Ghawqpaf arnuiv \ft Heqlaqsar-euq dawq, ghawqpaf arnuiv heu-anr “Siqnaqpeq” arnuiv laer kur-eu mae.\f* dur-eu mae. Arnuiv khoer mirtsaq-anr ka’anr ngae, mirtsaq-euq khoertav-euq siqyoeq dawqtawvluf navmaqtser nyirdzaeq-eu khawf,
\v 32 arji jilar-awr huiqlar ngae, ka-euq sanqlanq dawqtawvluf navmaqtser huiq-eu mae. Uqpyaq deuq huiqlar ngae, mq-anr zaw-eu arjir deuq narshmr awnaq nya-eu mae.”
\s1 Yeqsur, Yawjeq Majeq Dawq Zmq-eu
\r Mt 13:34-35
\p
\v 33 Yeqsur-aq, aqyawfmaf ngaeq-aer ghovshawnya lar-eu naeq-aer ngaeq-aer khoerlof-aer ghae-eu yawjeq majeq dawq ghawqmya’ni zmqzmq-aer, aqyawf maf-anr ja’maeq naeq-euq mae.
\v 34 Yawjeq majeq dawq-anr nae maqngeur nar-aq, Yeqsur, aqyawf maf-anr maq maeqnaeq-aq. Aerkhawf, aqyawf-euq zaqlanr deuq taef-aer jawr ngae, garkawv khoerdeuq dawqtawvluf, aqyawf maf-anr ja’maeq naeq-euq mae.
\s1 Jaqlaer Laerma-anr Bi Naqler-euq
\r Mt 8:23-27; Lk 8:22-25
\p
\v 35 Khoerngae nan uqciftaw, Yeqsur, zaqlanr deuq-anr cawq-eu, “Aqduimaf khoerpaw baq-anr tsaev-ir kar-eur.”
\v 36 Aqyawfmaf, tsawrhaq armaf mafma-anr ghawq-awr, maq laeqhmqni Yeqsur-anr sheuq-awr nae lawq-anr dziq-awr dov-ir-euq mae. Lawq yawzaq nuideuq khawf, aqyawfmaf naeq-aer ir-euq mae.
\v 37 Khoerngae, jaqlaer laerma japyuqni bawlar-awr, irluv dzae duidui-eu mirnae, lawq-euq lafkhoer ircuf danqbyanlar luf-eu mae.
\v 38 Yeqsur-aq, lawq-euq dawqdanq paw, uqghmq ghmq-awr yufkhav luf-eu mae. Zaqlanr deuq, Yeqsur-anr lavnoeq-ir-awr aer-eu, “Saqlaq-or! Nga’maf shirbyov jir-eu keuvlar-euq khawf, nawr tiqpawf-iq khanq maqlanr nya lor?”
\p
\v 39 Khoerngae, Yeqsur turlar-awr, jaqlaer-anr daeq-awr nae, lan-anr khawf aernaeq-eu, “Naq-awr, ciqcur savni jav-awq!” Khoerngae, jaqlaer naqler-awr, ciqcur savni pyeuf-ir-euq mae.
\p
\v 40 Khoernar-aq, Yeqsur, aqyawf maf-anr aernaeq-eu, “Nawmaf aqjeq mirnae guv-eu le? Nawmaf aqjeq mirnae maqjan-eu nya?”
\p
\v 41 Aqyawfmaf guv duidui-eu lafkhoer, aqyawf maf-euq yawkaq aer-eu, “Jaqlaer hawr-eu lan khawf aqyawf-euq dawq narhaq paq-aer, tsawrhaq heughaq aqsur ghaq nga?”
\c 5
\s1 Naef Ur-eu Gaqdaqlar Tsawrhaq
\r Mt 8:28-34; Lk 8:26-39
\p
\v 1 Khoernar-aq, aqyawfmaf, lan-euq khoerpaw baq-anr jav-eu Gaqdaqlar mirkhanq-anr irkeuv-euq mae.
\v 2 Yeqsur, lawq-anr nae oeka-euq naeq-aer, naef yawjawf ur-eu tsawrhaq tiq ghaq lmqbymr-anr nae dovle-awr, Yeqsur-anr dzoerle-euq mae.
\v 3 Tsawrhaq heughaq-aq, lmqbymr-anr taef-aer jawr-eu mae. Tiqghaq-iq aqyawf-anr maq paftawftaq nya-a. Shmrcav nae paf-eu khawf maq paftawftaq nya-a.
\p
\v 4 Aqcawq ghawqmya pov aqyawf-anr kuirtawf tawf-awr, shmrcav paf-euq khawf, aqyawf, shmrcav khoer-anr gheutsaev-awr, aqyawf-euq aqkuir-anr tawftaq-euq kuirtawf-anr khawf teuvtsaev-eu mae. Tiqghaq-iq aqyawf-anr maq lavyan nya-a.
\v 5 Aqyawf uqcif nan’ghanr maqaer, yawqjawr navluf lmqbymr hawr-eu gawqjawq-anr gurgur-aer can-eu uqtaf, khaqlo nae yawqhar yawqha yaeq-eu mae.
\p
\v 6 Tsawrhaq heughaq garmanr kaq-eu gar nae, Yeqsur-anr hawmawr-awr, Yeqsur jawr-eu gar caevghae-awr uqduq tanq-euq mae.
\v 7 Khoernar-aq, aqyawf tersar yawkhav-aer gur-eu, “Gor duidui-eu Miqyaer-euq Zaqyo Yeqsur-or! Ngar, nawq naeq-aer aqjeq taf-eu la? Ngaq-anr taq khaeqnaeqlaf laer ngar, Miqyaer-anr ghoe-awr nawq-anr shar-eu ma.”
\p
\v 8 Aqjeq mirnae aernar-aq, Yeqsur, aqyawf-anr heulof-aer aernaeq-euq mae, “Naef yawjawf-or! Aqyawf-euq lafkhoer nae dovle-awq.”
\p
\v 9 Yeqsur, aqyawf-anr narhaq-eu, “Nawq-euq tsawrmyanr aqjeq laer le?” Khoerngae, aqyawf aer-eu, “Nga’maf-aq, zawr myaq-eu mirnae, ngaq-euq tsawrmyanr-aq, Guirmaf laer kur-eu ma.”
\p
\v 10 Aqyawf maf-anr Mirkhanq heukhanq-anr nae taq taedzae naeqlaf laer aqyawf, Yeqsur-anr shar duidui-euq mae.
\p
\v 11 Gawqjawq khoerjawq-euq baqgha-anr aqzaf ghawqmya’ni gavdzaq luf-eu mae.
\v 12 Naef khoerdeuq dawqtawvluf, Yeqsur-anr shar-eu, “Nga’maf-anr aqzaf khoermaf-euq lafkhoer biur-ir naeqlaf-awq.”
\p
\v 13 Yeqsur, aqyawf maf-anr pyaeq-awr bidov-ir-euq naeq-aer, naef yawjawf khoerdeuq, aqzaf-euq lafkhoer urler-euq mae. Khoerngae, aqzaf khoermaf baqghashaq-anr nae lan-anr caevka ghae-awr, lan-anr gapufsaef jir-euq mae. Aqzaf khoerdeuq-aq 2,000 mawr aerghaqni byan-eu mae.
\p
\v 14 Aqzaf bo-eu deuq caevghof ghae-awr, garkawv khoer meuq hawr-eu pudeuq-anr dzawrnaeq-ir-euq mae. Garkawv khoer aqjox-aer pyeuflar-euq nga laer yasiqni tsawrhaq tiqdeuq hawlar-euq mae.
\v 15 Aqyawfmaf, Yeqsur jawr-eu gar larkeuv ngae, naef-euq guirmaf ur-euq tsawrhaq khoerghaq maeqtsoeq dm-awr, nuima muiqkhof lar-awr nae nuirluf-eu gar ya’mawr ngae guv duidui-ir-euq mae.
\v 16 Yawbae ngae nae mawrluf-eu tsawrhaq deuq, naef ur-euq khoerghaq-euq garkawv hawr-eu aqzaf khoerdeuq-anr aqjox-aer pyeuflar-euq garkawv, hawlar-euq deuq-anr dzawrnaeq-euq mae.
\v 17 Khoernar-aq, aqyawfmaf ardanq bae-awr, Yeqsur-anr aqyawf maf-euq jawrkhanq-anr nae dov-ir naeqlaf laer shar-eu mae.
\p
\v 18 Yeqsur, lawq-anr urlerluf ngae, naef urhaw-euq khoerghaq, Yeqsur naeq-aer bi’ir naeqlaf laer shar-eu mae.
\v 19 Aerkhawf, Yeqsur, aqyawf-anr maqbi cantae larni aernaeq-eu, “Nawr, irkanr ghof-ir-awr, Sanqpaq Miqyaer nae nawq-anr arnavni cawba naeqlaf-euq garkawv hawr-eu aqyawf, nawq-anr ghawqshaq arnavni gaqnaeq laf-euq garkawv dzawrnaeq-ir-awq.”
\p
\v 20 Khoernar-aq, aqyawf ghof-ir-awr, Yeqsur, aqyawf-anr arnavni cawba naeqlaf-euq garkawv, Deqgaqborlir mirkhanq doeni dzawrnaeq-euq mirnae, tsawrhaq dawqtawvluf zanqler-euq mae.
\s1 Yaqirlu-euq Zaqmiq Hawr-eu Shiq Dovdov-aer Nar-eu Zaqmiq Aqbur
\r Mt 9:18-26; Lk 8:40-56
\p
\v 21 Yeqsur, lawq-anr ur-awr, lan-euq khoerpaw baq-anr partsaev-ir-euq mae. Aqyawf, lan landzer jawr ngae, myaq duidui-eu tsawrhaq baqmaf aqyawf jawr-eu gar uiqle-euq mae.
\v 22 Khoerngae, Yaqirlu laer kur-eu zanrdawq khawqnymr-euq aqyuif tiq ghaq lar-euq mae. Aqyawf, Yeqsur-anr ya’mawr-euq naeq-aer, aqyawf-euq maeqshi awbyav-awr,
\v 23 aqyawf-anr shar duidui-eu, “Ngaq-euq aqburzaq shir shaw-iq mae. Aqyawf taqler-awr, yawdaef yadaefni, nawr, aqyawf-euq khoertav aqlaf bafdav naeqle sher-eq.”
\p
\v 24 Khoermirnae, Yeqsur, aqyawf naeq-aer ir-euq mae.
\p Tsawrhaq armaf mafma, aqyawf-euq maeqnan tanqsuf tanqsuf-aer cantae luf-eu mae.
\v 25 Khoergar, 12 khof byanni shiq dovdov-aer narluf-eu zaqmiq aqbur tiq ghaq jawr-eu mae.
\v 26 Nargawr lavsav-eu tsawrhaq ghawqmya ghaq-euq aqlaf-euq lafkhoer ghawqmya jeq yashaq yadaq-awr, aqyawf kharjav-eu jeq zmq-awr lavsav-euq khawf, tiqpawf-iq maq muiqlar-euq uqtaf, par nardzaeq lar-euq mae.
\v 27 Aqyawf, Yeqsur-euq garkawv ya gaqhaw-euq mirnae, tsawrhaq armaf mafma-euq ghanrcae Yeqsur-euq maeqnan tanqur lef-awr, paerkhanq-anr toeqciv ler-euq mae.
\v 28 Aqjeq mirnae aernar-aq, aqyawf aer-eu, “Ngar, aqyawf-euq paerkhanq-anr ya toeqciv-euq taef khawf taqler taef-a.”
\p
\v 29 Khoerngae, aqyawf daqluf-eu shiq dov-eu tsirler-awr shaqzanq nargawr taqler-euq mir-a laer aqyawf-euq mawrdo-anr siqler-euq mae.
\p
\v 30 Khoerngae, Yeqsur tiqpov taef-aer aqyawf-euq lafkhoer nae baoq dov-ir-euq mir-a laer siqler-awr, tsawrhaq armaf mafma-euq ghanrcae narkhan paw ciqpyawr-awr nae narhaq-eu, “Ngaq-euq paerkhanq-anr toeqciv-euq aqsur ghaq la?”
\p
\v 31 Zaqlanr deuq, aqyawf-anr aernaeq-eu, “Tsawrhaq armaf mafma, nawq-anr tanqsuflar luf-eu gar nawr mawrluf-eu khawf, ‘Ngaq-anr aqsur ghaq toeqciv-euq la?’ laer nawr par narhaq-eu le laq?”
\p
\v 32 Khoerngae, Yeqsur, aqyawf-anr toeqciv-euq zaqmiq aqbur khoerghaq-anr ya’mawrni jawqjawq-aer hawluf-eu mae.
\v 33 Zaqmiq aqbur khoerghaq, aqyawf-anr aqjox-aer pyeuflar-euq gar siqnya-eu mirnae, guv-awr yawdzuq dzuqluf-eu mae. Khoernar-aq, aqyawf oe-awr, Yeqsur-euq maeqshi awbyav-awr nae garkawv dawqtawvluf, aqyawf-anr dawrcoeni aernaeq-euq mae.
\v 34 Khoerngae, Yeqsur, aqyawf-anr aernaeq-eu, “Zaqmiq-or! Nawq-euq jan-eu jeq nae, nawq-anr bi taqler-euq mae. Nuima sarlaevni ghof-ir-awq. Nawq-euq shaqzanq nargawr taqler-euq mae.”
\p
\v 35 Yeqsur khoerlof-aer aernaeqluf ngae, zanrdawq khawqnymr-euq aqyuif khoerghaq-euq nymr-anr nae tiqdeuq lar-awr aer-eu, “Nawqbur shirtsaev dzeur-euq mae. Saqlaq-anr taqpar lavbanq.”
\p
\v 36 Yeqsur dawq khoerdeuq-anr yagaq-euq naeq-aer zanrdawq khawqnymr-euq aqyuif khoerghaq-anr aernaeq-eu, “Khanq taqlanr, jan nar-aq ghaq-ar.”
\p
\v 37 Khoernar-aq, Beqtuvluv, Yaqkov hawr-eu Yaqkov-euq maernmr Yorhaq-anr taef-aer sheuq-awr ir-euq mae. Nuideuq-anr-aq, aqyawf-euq maeqnan maqbi cantae le-aq.
\v 38 Yeqsur, zanrdawq khawqnymr-euq aqyuif khoerghaq-euq nymr-anr irkeuv ngae, tsawrngoer uiui-aer ngoerngoer-aer, banqgha lawfgha luf-eu gar ya’mawr-euq mae.
\v 39 Khoerngae, Yeqsur, lafkhoer urler-awr aqyawf maf-anr aernaeq-eu, “Nawmaf aqjeq mirnae ngoerngoer-aer banqgha lawfgha luf-eu le? Aqburzaq heughaq shir-euq maqngeur-a, yufkhav luf-eu taef mae.”
\p
\v 40 Khoerngae, aqyawfmaf, Yeqsur-anr uir-eu mae. Yeqsur, aqyawfmaf dawqtawv luf-anr taedov jir-awr, zaq khoerghaq-euq aqma aqda hawr-eu aqyawf-euq maeqnan cantae lef-euq tsawrhaq sheuq-awr nae, aqburzaq khoerghaq baftaq-euq tsanr-anr urler-euq mae.
\v 41 Khoernar-aq, Yeqsur, aqburzaq khoerghaq-euq aqlaf-anr nyaeftaeq-awr aernaeq-eu, “Daqlirdaq gurmir.” Dawqtsuif-aq, “Aqburzaq-or! Turlar-awq laer ngar, nawq-anr aernaeq ma” laer aermawf-eu mae.
\p
\v 42 Khoerngae, aqburzaq khoerghaq, aqyawf ngaejawr nae turlar-awr can-eu mae. Aqyawf-aq, 12 khof khawvlar-euq mae. Tsawrhaq khoerdeuq maq aernya paq-aer zanq duidui ler-euq mae.
\v 43 Garkawv heu tiqghaq-anr-iq maqya bisiqni, Yeqsur, aqyawf maf-anr dawq yawkhav-aer bif-awr, aqyawf-anr tiqjeqpaq bidzaqni khawf dawq bif-euq mae.
\c 6
\s1 Naqzaqlaer Tsawrhaq, Yeqsur-anr Maq Hageuf-eu
\r Mt 13:53-58; Lk 4:16-30
\p
\v 1 Khoernar-aq, Yeqsur khoergar nae dov-ir-awr, aqyawf-euq jawrkhanq-anr ghofler ngae, zaqlanr deuq khawf aqyawf-euq maeqnan cantae lef-euq mae.
\v 2 Landaw jawrnan keuvlar ngae, aqyawf, zanrdawq khawqnymr-euq lafkhoer danqbae-awr maeqnaeq tsovnaeq-euq mae. Yagaq-euq tsawrhaq deuq zanq duidui ler-awr heulof-aer aer-eu mae: “Tsawrhaq heughaq, teulof-aer aqgeugar nae mrnya laq-ir-euq nga? Aqyawf aqjox-aer ghae-eu zaqsiq tsawrganr zataq-awr, heunav nav-aer baoq huiq-eu gardeuq, aqyawf-euq aqlaf nae mrnya-eu nga!
\v 3 Aqyawf, lafmyawq lafsawv nya-eu khoerghaq maqngeur-a laq? Aqyawf, Maqliv-euq zaqyo, Yaqkov, Yorsaev, Yurdav hawr-eu Sirmoq, aqha maernmr-euq ardov dovsaq ghaq maqngeur-a lor? Aqyawf-euq dmrma deuq khawf heugar aqdui naeq-aer jawrluf-eu maqngeur-a laq?”
\p Aqyawfmaf, aqyawf-anr nuima maqsar-a.
\v 4 Yeqsur, aqyawf maf-anr aernaeq-eu, “Miqyaer gharduq ngaeqdan-eu tsawrhaq-aq, yawqgar navluf khanqsaer jav-eu mae. Aerkhawf, yawqha-euq jawrkhanq, yawqha-euq aqyuif aqnyir hawr-eu yawqha-euq nymrkhanq-euq lafkhoer-aq, khanqsaer maqjav-a.”
\p
\v 5 Khoergar, Yeqsur baoq huiq-eu gar maq mrnya-aq. Aerkhawf, nar-eu tsawrhaq heumyav ghaq-anr aqlaf bafdav-awr lavtaq naeq-euq mae.
\v 6 Aqyawfmaf maqjan-eu mirnae, Yeqsur zanq duidui ler-euq mae. Khoernar-aq, Yeqsur khoergar tiqjawq jav-eu pudeuq-anr ir-awr, maeqnaeq tsovnaeq-ir-euq mae.
\s1 Ghaqkhaer 12 Ghaq-anr Khaerghae-euq
\r Mt 10:1,5-15; Lk 9:1-6
\p
\v 7 Khoerngae, Yeqsur, ghaqkhaer 12 ghaq-anr kurlaf-awr, danqbae-awr nyiq ghaq tiqpaw, nyiq ghaq tiqpaw-aer bi’ir ngae, aqyawf maf-anr naef yawjawf deuq-anr ghaqler-eu aryaq bifnaeq-euq mae.
\p
\v 8 Yeqsur, aqyawf maf-anr garma dov-ir-eu gharduq gawqyoeq maqngeur nar-aq, tiqjeq-iq taq yurghae, dzaqdzaq dawrdawr taq yurghae, paertanr taqshaf ghae, jofpaf-anr pyur khawf taq dawvanrghae.
\v 9 Paerkhanq nyiq kanr taq dmghae, saeqnawv nawqghae nar-aq ghaq-ar laer dawq bifnaeq-euq mae.
\v 10 Yeqsur, aqyawf maf-anr heulof-aer par aernaeq-euq mae: “Nawmaf aqgar irkeuv-euq maqkaq, nymr tiq nymr-anr naqler-euq nar-aq, khoergar nae dov-ir ngae keuvni, khoernymr-anr taef-aer jawr-awq.
\v 11 Aqgeugar jawr-eu tsawrhaq maqaer, nawmaf-anr maqha-aer, nawmaf-euq dawq maq narhaq nar-aq, nawmaf khoergar nae dov-ir ngae, aqyawf maf-euq yawlaeq bi dovlar-eu sarkir pyeufni, nawmaf-euq aqkuir paeqzaq-euq uqmov-euq khaqlaer byuqkhar yaf-awq. Ngar, nawmaf-anr aqdirma-aer aernaeq nyar, yarkhaqdar ngae nan, meuq khoermeuq-aq, Sordoq hawr-eu Gormorlav navmaqtser yadaq taef-a.”
\p
\v 12 Khoernar-aq, ghaqkhaer deuq dov-ir-awr, tsawrhaqzaq noeqpov noeqpar-eu tsaq mae laer dawqmaeq maeq-ir-euq mae.
\v 13 Aqyawfmaf, naef ghawqmya mawr taedov-awr, nar-eu tsawrhaq ghawqmya ghaq-anr khawf tsir laefnaeq-awr bi taqler-euq mae.
\s1 Bartirsaq Mrnaeq-eu Yorhaq Shir-euq
\r Mt 14:1-12; Lk 9:7-9
\p
\v 14 Khoerngae, Yeqsur-euq tsawrmyanr gaqdoe-ir luf-eu gar Sanqpaq Heqlor yagaq-awr aer-eu, “Bartirsaq mrnaeq-eu Yorhaq shir-euq gar nae ghofdaef lar-euq mirnae, baoq huiq duidui-eu khoerdeuq, Yeqsur mrdov luf-eu ngar-a.”
\p
\v 15 Aerkhawf, tiqpavnav deuq aer-eu, “Aqyawf-aq, Erlirya nga.” Tiqpavnav deuq aer-eu, “Miqyaer gharduq ngaeqdan-eu tsawrhaq maqngeur nar-aq, arhuba-euq Miqyaer gharduq ngaeqdan-eu tsawrhaq-anr dur-eu tiq ghaq nga.”
\p
\v 16 Aerkhawf, Heqlor yagaq ngae aer-eu, “Aqyawf-aq, ngaq nae uqduq tov-euq Yorhaq khoerghaq shir-euq gar nae ghofdaef lar-euq nga.”
\p
\v 17 Heqlor heughaq-aq, aqyawf-euq maernmr Pirlirpuv-euq nymrdanq Heqlordir-anr sheuq-euq mae. Zaqmiq aqbur khoerghaq-euq baqda’nae, Heqlor, aqyawf-euq guirzaq-anr khaer-awr, Yorhaq-anr bi nyaeflaq-ir-awr, kuv-anr kaflanr taq-euq mae.
\v 18 Aqjeq mirnae aernar-aq, Yorhaq, Heqlor-anr heulof-aer aernaeq haw-euq mae, “Nawr, nawq-euq maernmr-euq nymrdanq-anr maq sheuqkhmq-a.”
\v 19 Khoermirnae, Heqlordir, Yorhaq-anr nuima paer duidui-awr saefmawf-eu mae. Aerkhawf, maq saefnya-a.
\v 20 Aqjeq mirnae aernar-aq, Yorhaq-aq, dawr-awr tsaq-eu uqtaf shawr-eu tsawrhaq tiq ghaq mae laer Heqlor siqnya-eu mirnae, aqyawf-anr guv-eu lafkhoer hawpir luf-eu mae. Heqlor-aq, Yorhaq maeq-eu dawq yagaq ngae, nuima tiqpawf-iq maqsar-eu khawf, aqyawf maeq-eu gar narhaqmawf duidui-eu mae.
\p
\v 21 Khoerngae, lofluf-eu aryamq keuvlar-awr, Heqlor daefle-euq arnan-anr noeqkeuv-eu yawbuibui ngae nan, aqyawf-euq tsawrhuiq tsawrma deuq, sanrmr-eu yawgor deuq hawr-eu Gaqliqlaer mirkhanq-euq aqyuif deuq-anr kur-awr, dzaqtaf dawrtaf luf-eu mae.
\v 22 Khoerngae, Heqlordir-euq zaqmiq urlar-awr garnyae nyae-eu gar, Heqlor hawr-eu aqyawf naeq-aer jawq-awr dzaqluf-eu deuq nuikhanrshir duidui-eu mae.
\p Khoermirnae, Heqlor, aqbur khoerghaq-anr aernaeq-eu, “Nawr aqjeq geufmawf-eu nya laer ngaq-anr shar-awq. Nawr kharshar-eu jeq, ngar, nawq-anr bifnaeq ma.”
\v 23 Aqyawf, aqyawf-anr kamq-eu lafkhoer paraer-eu, “Nawr, ngaq-anr aqjeq shar-eu khawf, ngar, nawq-anr bif ma. Ngaq-euq mirkhanq tiq pav keuvni bif ma.”
\p
\v 24 Khoerngae, aqbur khoerghaq dov-ir-awr, aqyawf-euq aqma-anr narhaq-eu, “Ngar aqjeq shar-eu paq nga?” Khoerngae, aqyawf-euq aqma aerkhof naeq-eu, “Bartirsaq mrnaeq-eu Yorhaq-euq uqduq shar-awq.”
\p
\v 25 Khoerngae, aqbur khoerghaq, sanqpaq jawr-eu gar yawkawr-aer urler-awr aer-eu, “Bartirsaq mrnaeq-eu Yorhaq-euq uqduq, saerbyaer-anr dawvanr-awr nae, ngaq-anr yawkawr-aer ciqnaeq laf-eu gar geufmawf mir-a.”
\p
\v 26 Sanqpaq noeqshaq duidui-eu khawf, aqyawf nae kamqtaq-euq baqda’nae hawr-eu, aqyawf naeq-aer jawq-awr dzaqluf-eu deuq-euq baqda’nae, aqyawf nae kamqtaq-euq dawq-anr maq leurmawf-a.
\v 27 Khoermirnae, tsawrhaq saef-eu tsawrhaq tiq ghaq-anr khaerghae-awr nae, Yorhaq-euq uqduq yawkawr-aer bi coerlaq-ir-euq mae. Tsawrhaq saef-eu khoerghaq kuv-anr ir-awr, Yorhaq-euq uqduq coertsaev-euq mae.
\v 28 Khoernar-aq, uqduq khoersiq saerbyaer-anr bafanr-awr, aqbur khoerghaq-anr ciqnaeq lar-euq mae. Aqbur khoerghaq khawf, aqyawf-euq aqma-anr ciqnaeq-ir-euq mae.
\v 29 Yorhaq-euq zaqlanr deuq garkawv khoer-anr yagaq ngae, Yorhaq-euq mawrdo baflaq lar-awr, lmqbymr-anr bafpanq-ir-euq mae.
\s1 Tsawrhaq 5,000 Ghaq-anr Bidzaq-euq
\r (Mt 14:13-21; Lk 9:10-17; Yh 6:1-14)
\p
\v 30 Khoerngae, ghaqkhaer deuq, Yeqsur jawr-eu gar ghofuiq lar-awr, aqyawfmaf nae mr-awr shar-euq, maeq-awr tsov-euq jeq dawqtawvluf, aqyawf-anr dzawrnaeq lar-euq mae.
\v 31 Tsawrhaq ghawqmya’ni irtsaev lartsaev luf-eu mirnae, aqyawfmaf hawq dzaq-eu khawf maqdan-a. Khoermirnae, Yeqsur, aqyawf maf-anr aernaeq-eu, “Nawmaf lar-awq, bawrtsanq-anr cofngaerni ghae-eu gar ghaqnaq naq-ir kar-eur.”
\v 32 Khoermirnae, aqyawfmaf taef-aer lawq-anr ur-awr, bawrtsanq-anr cofngaerni ghae-eu gar ir-euq mae.
\v 33 Aerkhawf, aqyawfmaf dov-ir gar tsawrhaq baqmaf ya’mawr-awr, tsawrhaq ghawqmya’ni aqyawf-anr siqnya-euq mirnae, meuq yawqmeuq navluf-anr jawr-eu tsawrhaq deuq caevghae-awr, aqyawf maf-euq maeqhu nae caevkeuv taq-awr jawr-eu, Yeqsur jawr-eu gar lar-euq mae.
\v 34 Yeqsur, lawq-anr nae dovle ngae, tsawrhaq armaf mafma-anr ya’mawr-awr aqyawf maf-anr ghawqshaq gaq-eu mae. Aqjeq mirnae aernar-aq, aqyawf maf-aq, bo-eu ghaq maqjawr-eu yawr lof-aer dur-eu mae. Khoermirnae, Yeqsur, danqbae-awr aqyawf maf-anr garkawv ghawqmya jeq maeqnaeq tsovnaeq-euq mae.
\p
\v 35 Uqcif cifle ngae, zaqlanr deuq, Yeqsur jawr-eu gar lar-awr aer-eu, “Heugar-aq, bawrtsanq nga. Uqcif khawf cifle shaw-iq ngar-a.
\v 36 Dzaq-eu jeq maqjav-eu mirnae, tsawrhaq heudeuq-anr pyaeq-awr dawqpae jav-eu meuqdeuq pudeuq-anr ir-awr, yawqha yawqha dzaqdzaq dawrdawr bi zeurdzaq-ir-awq.”
\p
\v 37 Aerkhawf, Yeqsur, aqyawf maf-anr aernaeq-eu, “Nawmaf, aqyawf maf-anr tiqjeqpaq bidzaq-awq.”
\p Khoerngae, zaqlanr deuq aer-eu, “Nga’maf pyur 200 byav yur-awr, kaqmur zeurlaq-ir-awr nae, aqyawf maf-anr yabi dzaq-eu la laq?”
\v 38 Khoerngae, Yeqsur aer-eu, “Nawmaf ir-awr kaqmur armyav siq anr-eu nga laer haw-ir sher-eq.” Khoerngae, aqyawfmaf haw-ir-awr aerkhof-eu, “Kaqmur ngaq siq hawr-eu ngaqshaq nyiq mawr anr-eu nga.”
\p
\v 39 Khoerngae, Yeqsur, aqyawf maf-anr dawq bif-awr nyoerjawfni ghae-eu yarmof-euq khoertav, tsawrhaq dawqtawv luf-anr armaf armaf-aer binuir-euq mae.
\v 40 Khoermirnae, tsawrhaq armaf mafma khoerdeuq, 100 ghaq tiq mur, 50 ghaq tiq mur laer armur armur-aer binuir-euq mae.
\v 41 Yeqsur, kaqmur khoer ngaq siq hawr-eu ngaqshaq khoer nyiq mawr yur-awr, mq paw haw-awr, Miqyaer-euq guiqlanq-anr jaceuq-euq mae. Khoernar-aq, kaqmur ngawqpyaeq-awr, zaqlanr deuq-anr ciqnaeq-awr nae, tsawrhaq armaf mafma deuq-euq maeqshi bi ciqtaq-euq mae. Ngaqshaq khoer nyiq mawr khawf tsawrhaq dawqtawv luf-anr birnaeq-euq mae.
\v 42 Aqyawfmaf yawqghaq navluf tiqdaev yadzaq-euq mae.
\v 43 Khoernar-aq, zaqlanr deuq dzaeqlar-euq kaqmur arpyaeq hawr-eu ngaqshaq arjaef deuq ghovuiq ngae, khavpuq 12 puq byanlar-euq mae.
\v 44 Kaqmur dzaq-euq tsawrhaq, zaqyo aqli taef-aer 5,000 ghaq byan-eu mae.
\s1 Yeqsur, Lan-euq Khoertav Can-euq
\r Mt 14:22-33; Yh 6:16-21
\p
\v 45 Yeqsur, tsawrhaq armaf mafma deuq-anr bighof-ir luf ngae, zaqlanr deuq-anr-aq, lawq-anr yawkawr-aer biur-ir-awr, aqyawf-euq maeqhu nae lan-euq nuibaq paw jav-eu Baeqdzerdaq-anr bitsaev-ir tawq-euq mae.
\v 46 Yeqsur, tsawrhaq baqmaf deuq-anr pyaeq-awr bighof-ir-awr, aqyawf-aq, gawqjawq-anr le-awr guiqlanq sharler-euq mae.
\p
\v 47 Uqcif cifle ngae, lawq khoerlawq, lan-euq ghanrcae irkeuv-awr, Yeqsur tiq ghaq taef-aer gawqjawq-anr jawrluf-eu mae.
\v 48 Jaqlaer baw-eu arpyawq maqtsaq-eu mirnae, zaqlanr deuq, lawq heu-eu ghaqdoerdoer duidui-eu gar aqyawf ya’mawr-euq mae. Uqbya byataw naqliq oeq laf-anr, aqyawf, lan-euq khoertav cancan-aer aqyawfmaf jawr-eu paw oeluf-awr, aqyawf, aqyawf maf-anr irdzeur-eu laer ghae-eu mae.
\v 49 Yeqsur, lan-euq khoertav canluf-eu gar zaqlanr deuq ya’mawr ngae, naef paq nga laer noeq-awr gur-eu mae.
\v 50 Aqjeq mirnae aernar-aq, aqyawfmaf yawqghaq navluf, aqyawf-anr ya’mawr-awr tsawqguv-ir-euq mae.
\p Khoerngae, Yeqsur, aqyawf maf-anr yawkawr-aer ngaeqcawq-awr aer-eu, “Taqguv, ngar le, nuima zifdanni ghae-awq.”
\p
\v 51 Khoernar-aq, aqyawf, lawq-euq lafkhoer urler ngae, jaqlaer baw-eu naqler-euq mae. Khoerngae, aqyawfmaf zanq duidui ler-euq mae.
\v 52 Aqyawfmaf khoerlof-aer zanqler-eu-aq, nuima ghanrcawqni ghae-awr, kaqmur birnaeq-awr bidzaq-euq garkawv maq ghovshaw nya-eu mirnae mae.
\s1 Yeqsur-anr Toeqciv-euq Tsawrhaq Taqler-euq
\r Mt 14:34-36
\p
\v 53 Khoerngae, aqyawfmaf, lan tsaevdov-awr, Geqneqsaqlaer mirkhanq-anr irkeuv-awr, lan landzer lawq paftawf yaf-euq mae.
\v 54 Khoernar-aq, aqyawfmaf, lawq-anr nae dov-ir ngae, tsawrhaq tiqpavnav deuq, Yeqsur nga laer tiqpov taef-aer hawsiq-euq mae.
\v 55 Tsawrhaq khoerdeuq, mirkhanq khoerkhanq doeni caevghae-awr, Yeqsur jawr mae laer kharaer-eu tsanr-anr, nar-awr gawr-eu tsawrhaq deuq-anr yufzar buibanq-anr nae baflaf-euq mae.
\v 56 Yeqsur khar irkeuv-euq pudeuq-anr, meuqdeuq-anr, yarkhanq yarlawq deuq-anr, aqcawq uiqlar duq-anr, nar-awr gawr-eu tsawrhaq-anr baftaq lar-awr, nar-awr gawr-eu heudeuq, nawq-euq paerkhanq paerdanq-anr taef-aer khawf bi toeqciv-awq laer Yeqsur-anr tanqshar-eu mae. Khoernar-aq, aqyawf-anr khar toeqciv-euq tsawrhaq dawqtawvluf taqler-euq mae.
\c 7
\s1 Tawqka Lef-euq Zanroer
\r Mt 15:1-20
\p
\v 1 Khoerngae, Paqliqsaer deuq hawr-eu Yeqlursaqlaeq-anr nae oe-euq zanr maeq-eu heumyav ghaq, Yeqsur jawr-eu gar uiqle-euq mae.
\v 2 Aqyawfmaf, Yeqsur-euq zaqlanr tiqpavnav deuq, aqlaf maqshawr-aer hawq dzaq-eu gar ya’mawr-awr aerdoer-eu mae. Aqlaf maqshawr-eu laer aer-eu-aq, zanr jav-eu lof-aer aqlaf maqdzuif-euq gar aer-eu mae.
\v 3 Paqliqsaer deuq hawr-eu Yurdav tsawrhaq dawqtawvluf, tsawrmawq deuq nae tawqka lef-euq zanroer jav-eu lof-aer, aqlaf maqdzuif-euq khoer-aq hawq maqdzaq-a.
\v 4 Aqyawfmaf laev dzuf-ir-awr ghoflar ngae khawf, ircuf maqdzuif-euq khoer-aq, hawq maqdzaq-a. Khoeruqtaf, ircuf khmqmaq, irpuq hawr-eu guiqshuir khmqmaq deuq-anr jov-eu zanr, khawqdaq laeftsiq-eu zanr hawr-eu zanr nuijeq ghawqmya ni-anr aqyawfmaf tawqluf-eu mae.
\p
\v 5 Khoerngae, Paqliqsaer deuq hawr-eu zanr maeq-eu deuq, Yeqsur-anr narhaq-eu, “Aqjeq mirnae nawq-euq zaqlanr deuq, tsawrmawq deuq nae tawqka lef-euq zanroer-anr maq cantae-aer, aqlaf maqshawrni hawq dzaq-eu la?”
\p
\v 6 Yeqsur, aqyawf maf-anr aerkhof naeq-eu lafkhoer heulof-aer aer-eu mae, “Yawmuiq janrgeuf-eu tsawrhaq deuq-or! Irsaqyar nae nawmaf-euq garkawv Miqyaer gharduq ngaeqdan taq-euq-aq, tsaq duidui ngar-a.
\p Yaerbof-euq lafkhoer heulof-aer boftaq-euq mae:
\p \qt ‘Tsawrhaq heudeuq-aq, khaqmae, ngaq-anr taqhuiq taqmanr-eu khawf, \qt*
\p \qt Aqyawf maf-euq nuima, ngaq-anr nae zawr kaq-eu mae. \qt*
\p
\v 7 \qt Tsawrhaq-euq zanrtaq khoftaq deuq jan-eu jeq lof-aer maeq-eu mirnae, \qt*
\p \qt Aqyawfmaf, ngaq-anr uqduq tanq-eu-aq, tiqjeq-iq gardanr maqtsoeq-a.’ \qt*
\rq (Isy 29:13)\rq*
\p
\v 8 Nawmaf-aq, Miqyaer-euq zanrdawq khofdawq-anr byaerdzae-awr, tsawrhaq nae tawqka lef-euq zanroer heudeuq-anr zifdanni tuvtaeq taq-euq mae. Irpuq, ircuf khmqmaq hawr-eu guiqshuir khmqmaq deuq-anr jov-eu zanr hawr-eu zanr nuijeq ghawqmya ni-anr tawqluf-eu mae.”
\p
\v 9 Yeqsur, aqyawf maf-anr heulof-aer par aernaeq-euq mae, “Nawmaf-aq, nawmaf-euq zanroer tawqnya’ni, Miqyaer-euq zanrdawq khofdawq-anr byaerdzae-eu beu.
\p
\v 10 Morseq heulof-aer aertaq-euq mae, \qt ‘Nawqma nawqda-anr yawzeu baw-awq.’ \qt*
\rq (Di 20:12; Dm 5:16)\rq*
\p \qt ‘Yawqha-euq aqma aqda-anr yaqkhaer yaq-eu tsawrhaq-aq, yabi diqsaef-eu mae.’ \qt*
\rq (Di 21:17; Lb 20:9; Dd 20:20)\rq*
\p
\v 11 Aerkhawf, nawmaf aer-eu, ‘Tsawrhaq tiq ghaq, yawqha-euq aqma aqda-anr, “Nawq-anr bif paq-aer ghae-eu jeq, ngar, Gawqbaq laer kur-eu lafsawq lof-aer Miqyaer-anr bifnaeq dzeur-euq ma” ’ laer aernaeq ghaq-euq nar-aq,
\v 12 nawmaf, tsawrhaq khoerghaq, yawqha-euq aqma aqda-anr tiqjeq-iq maqpar bi cawba-a.
\v 13 Nawmaf khoerlof-aer aer-awr, zanroer tawq-eu mirnae, Miqyaer-euq dawq byov-ir byawq-ir ni janr-eu mae. Nawmaf khoerlof-aer ghae-eu zanroer ghawqmya’ni tawqluf-eu mae.”
\s1 Tsawrhaq-anr Bi Jawflar Nya-eu Jeq
\r Mt 15:10-20
\p
\v 14 Khoernar-aq, Yeqsur, tsawrhaq ghawqmya ni-anr kur-awr heulof-aer aernaeq-euq mae, “Nawmaf dawqtawvluf ngaq-euq dawq-anr narhaq-awr ghovshaw geuf-awq.
\v 15 Lafnyir paw nae anr-ir-eu jeq-aq, tsawrhaq-anr maqshawrni bi pyeuflar nya-eu maqngeur-a. Lafkhoer paw nae dovlar-eu jeq taef-aer tsawrhaq-anr maqshawrni bi pyeuflar nya-eu mae.
\v 16 Naqbawr tsof-awr khar gaqnya-eu tsawrhaq narhaq-awq!”
\p
\v 17 Yeqsur, tsawrhaq armaf mafma-anr ghawq-awr, irkanr urler ngae, aqyawf-euq zaqlanr deuq, aqyawf-anr yawjeq majeq dawq khoerdawq-euq dawqtsuif narhaq-eu mae.
\v 18 Yeqsur, aqyawf maf-anr heulof-aer aernaeq-euq mae, “Nawmaf keuvni maq ghovshawnya nya siq lor? Lafnyir paw nae kharanr-ir-eu tiqjeq-iq tsawrhaq-anr maqshawrni maqbi pyeuflar nya-a laer maq mawrlar nya siq laq?
\v 19 Aqjeq mirnae aernar-aq, aqyawf-euq nuima-euq lafkhoer anr-ir-eu maqngeur-aer, aqyawf-euq uqmav-euq lafkhoer anr-ir-awr, lafnyir paw irdov dzae-eu mae.” (Yeqsur khoerlof-aer aer-eu-aq, dzaqdzaq dawrdawr dawqtawvluf yawshawr mae laer aermawf-eu mae).
\p
\v 20 Yeqsur heulof-aer paraer-eu mae: “Tsawrhaq-euq lafkhoer nae dovlar-eu jeq, tsawrhaq-anr maqshawrni bi pyeuflar nya-eu mae.
\v 21 Aqjeq mirnae aernar-aq, tsawrhaq-euq nuima-euq lafkhoer nae heudeuq dovlar-eu mae, Nuinoeq yawdoer, banq-awr joe-eu, banq-awr muv-eu, tsawrhaq-anr saef-eu,
\v 22 smrkhoeq khoeq-eu, aqcawq-euq myawq-anr maerjuir juir-eu, yawcawv jeq mr-eu, jaqmyawf myawf-eu, jawflafni daef-eu, myavnav nav-eu, yaeqbawq saerlu-aer aer-eu, nuima huiq-eu, aqdzawq argan gan-eu,
\v 23 yawdoer heudeuq dawqtawvluf, tsawrhaq-euq lafkhoer paw nae dovlar-awr, tsawrhaq-anr maqshawrni bi pyeuflar nya-eu mae.”
\s1 Heqlaqsarma Tiq Ghaq-euq Nuijan
\r (Mt 15:21-28)
\p
\v 24 Khoernar-aq, Yeqsur tur-awr khoergar nae dov-ir-awr, Durlu mirkhanq hawr-eu Sirdoq mirkhanq paw ir-euq mae. Aqyawf, nymr tiq nymr-anr ur-ir-awr, aqyawf khoergar jawr-eu garkawv aqcawq-anr maqbi siqnya mawf-a. Aerkhawf, aqyawf maq jawrzaf nya-a.
\v 25 Naef yawjawf ur-eu aqbur tiq ghaq-euq aqma, Yeqsur-euq garkawv yagaq-euq naeq-aer lar-awr, Yeqsur-euq maeqshi pawqtsuif pawqdmq dmq-euq mae.
\v 26 Aqma khoerghaq-aq, Surliv Pirniv mirkhanq-anr daefle-euq Heqlaqsarma mae. Aqyawf, ‘Ngaqbur-euq lafkhoer ur-eu naef-anr taedov naeqlaf-awq’ laer, Yeqsur-anr shar duidui-eu mae.
\p
\v 27 Yeqsur, aqyawf-anr aernaeq-eu, “Zaqdeuq-anr jeqhu yabi dzaqdaev-eu mae. Zaq dzaq-eu kaqmur yur-awr, aqkuiq-anr dzaenaeq-awr bidzaq-eu-aq maqtsaq-a.”
\p
\v 28 Khoerngae, aqma khoerghaq aerkhof-eu, “Sanqpaq-or, ngeur mae. Aerkhawf, hawqje-euq uqmov jawr-eu aqkuiq khawf, zaq nae dzaqdzae-euq jeq-anr ghovdzaq-eu mae.”
\p
\v 29 Khoerngae, Yeqsur, aqyawf-anr aernaeq-eu, “Nawq-euq dawq teudawq-euq baqda’nae, nawr ghof-ir-awq, nawqbur-anr ur-eu naef dov-ir dzeur-euq mae.”
\p
\v 30 Khoernar-aq, aqyawf irkanr ghofkeuv-ir ngae, naef khoermawr dov-ir-awr, aqyawf-euq aqbur, yufzar-anr yufluf-eu gar ya’mawr-euq mae.
\s1 Dawq Maq Ngaeqnya-eu Naqbawq Tiq Ghaq
\p
\v 31 Khoernar-aq, Yeqsur, Durlu mirkhanq-anr nae dov-ir-awr, Sirdoq mirkhanq-anr nae Deqgaqborlir mirkhanq-anr irpav-awr, Gaqliqlaer lan-anr irkeuv-euq mae.
\v 32 Khoerngae, aqcawq, dawq maq ngaeqlawv nya-eu naqbawq tiq ghaq-anr Yeqsur jawr-eu gar sheuqlaf-awr, Yeqsur-anr aqyawf-euq khoertav aqlaf bafdav naeq-awq laer shar-eu mae.
\p
\v 33 Yeqsur, aqyawf-anr tsawrhaq armaf mafma-euq lafkhoer nae sheuqceuvdov ghae-euq mae. Khoernar-aq, aqyawf-euq naqbawr-anr lafnoer soeqanr-awr, duqkhaq khashaeq-awr, aqyawf-euq maeqlar-anr toeqciv naeq-euq mae.
\p
\v 34 Khoernar-aq, Yeqsur mq paw haw-awr, saf safma ghawrdav-awr nae, “Irpaqdaq” laer aqyawf-anr aernaeq-euq mae. Dawqtsuif-aq, “Panlar-awq” laer aermawf-eu mae.
\v 35 Khoerngae, tsawrhaq khoerghaq-euq naqbawr tiqpov taef-aer panlar-awr, maeqlar juvlar-awr nae, aqyawf dawq ngaeqnya lar-euq mae.
\p
\v 36 Khoernar-aq, garkawv heu tiqghaq-anr-iq maqya ja’naeqni, Yeqsur, aqyawf maf-anr dawq bif-euq mae. Aerkhawf, aqyawf, dawq ngaeq-aer bif nar-aq, aqyawfmaf ngaeq-aer jabyan ghae-euq mae.
\v 37 Aqyawfmaf maq aernya paq-aer zanq duidui ler-awr aer-eu, “Aqyawf nae kharmr-euq yawqjeq navluf arnavni muiq-eu nga. Naqbawq deuq gaqnya lar-awr, aqdzawq deuq, dawq ngaeqnya lar-eu gar keuvni, aqyawf janrnya-eu nga.”
\c 8
\s1 Tsawrhaq 4,000 Ghaq-anr Bidzaq-euq
\r Mt 15:32-39
\p
\v 1 Khoerngae, zawr myaq-eu armaf mafma tiq maf par uiqlar-euq mae. Aqyawfmaf tiqjeq-iq dzaq-eu jeq maqjav-eu mirnae, Yeqsur, zaqlanr deuq-anr kur-awr heulof-aer aernaeq-euq mae,
\v 2 “Ngar, tsawrhaq heudeuq-anr ghawqshaqgaq mir-a. Aqyawfmaf, ngaq naeq-aer heugar jawrluf-eu smq nan byanlar-awr, tiqjeq-iq dzaq-eu maqpar anr-eu ngar-a.
\v 3 Ngar, aqyawf maf-anr hawqmaef maefmaef-aer irkanr bighof-ir nar-aq, garpaer-anr myafler-eu baw-mr. Aqjeq mirnae aernar-aq, aqyawfmaf tiqpavnav deuq garmanr kaq-eu gar nae lar-euq mae.”
\v 4 Khoerngae, zaqlanr deuq, aqyawf-anr aerkhof-eu, “Heugar bawrtsanq bawrdanr-euq lafkhoer, tsawrhaq heumyav ni-anr bi dzaqdaev-eu kaqmur aqgar povlaq-ir nmr-mq?”
\v 5 Khoerngae, Yeqsur, aqyawf maf-anr narhaq-eu, “Nawmaf kaqmur armyav siq anr-eu le?” Aqyawfmaf aer-eu, “Shif siq.”
\v 6 Khoernar-aq, Yeqsur, tsawrhaq armaf mafma-anr mirtsa nuir-awq laer dawq bif-awr, kaqmur khoer shif siq yur-awr, Miqyaer-euq guiqlanq-anr jaceuq-awr ngawqpyaeq-euq mae. Khoernar-aq, zaqlanr deuq-anr ciqnaeq-awr aqyawf maf-euq maeqshi bi ciqtaq-euq mae. Zaqlanr deuq khawf tsawrhaq armaf mafma-euq maeqshi ciqtaq naeq-ir-euq mae.
\v 7 Aqyawfmaf ngaqshaq yawzaq khawf heumyav mawr anr-eu mae. Yeqsur, Miqyaer-euq guiqlanq-anr jaceuq-awr, zaqlanr deuq-anr parkhaer-awr tsawrhaq armaf mafma-euq maeqshi bi ciqtaq-euq mae.
\v 8 Aqyawfmaf dawqtawvluf tiqdaev yadzaq-euq mae. Yawpyaeq yawmeur deuq ghovuiq ngae, khavpuq puqma shif puq byanlar-euq mae.
\v 9 Dzaq-euq tsawrhaq deuq 4,000 ghaq aerghaqni byan-eu mae. Khoernar-aq, Yeqsur, aqyawf maf-anr bighof-ir-euq mae.
\v 10 Khoernar-aq, tiqpov taef-aer aqyawf-euq zaqlanr deuq naeq-aer lawq-anr ur-ir-awr, Daqlaqmaqnmr mirkhanq-anr ir-euq mae.
\s1 Bisiq Bimawr-eu Jeq Sharhaw-eu
\r Mt 16:1-4
\p
\v 11 Khoerngae, Paqliqsaer deuq, Yeqsur jawr-eu gar lar-awr danqbae-awr tsawrpyaer pyaer-eu uqtaf, aqyawf-anr tsermrhaw mawf-eu mirnae, mq-euq khoertav-euq bisiq bimawr-eu jeq janrmaeq naeqlaf laer aer-eu mae.
\v 12 Khoerngae, Yeqsur, aqyawf-euq saflar-euq lafkhoer saf safma ghawrdav-awr aer-eu, “Heuzir-aq, aqjeq mirnae bisiq bimawr-eu jeq sharpov-eu nga? Ngar, nawmaf-anr aqdirma-aer aernaeq nyar, heuzir-anr bihaw-eu bisiq bimawr-eu jeq maqjav.”
\v 13 Khoernar-aq, Yeqsur, aqyawf maf-anr nae ghawq-awr, lawq-anr parur-ir-awr nae lan-euq nuibaq paw irghae-euq mae.
\s1 Paqliqsaer Hawr-eu Heqlor-euq Daeqtseq
\r Mt 16:5-12
\p
\v 14 Zaqlanr deuq kaqmur maq yurlafni ngaeryaf-euq mirnae, lawq-euq lafkhoer kaqmur tiq siq maqngeur nar-aq, dzaq-eu jeq tiqjeq-iq maqanr-a.
\v 15 Khoerngae, Yeqsur, aqyawf maf-anr dawq bif-eu, “Nawmaf, Paqliqsaer deuq-euq daeqtseq hawr-eu Heqlor-euq daeqtseq-anr hawdov-awr yawkhav-aer yanr-awq.”
\v 16 Khoerngae, aqyawf maf-euq yawkaq aer-eu, “Aqduimaf, kaqmur maqanr-eu mirnae, aqyawf khoerlof-aer aer-eu jeq nga.”
\v 17 Yeqsur garkawv khoer-anr siqnya-awr aqyawf maf-anr heulof-aer aernaeq-euq mae, “Aqjeq mirnae, nawmaf kaqmur maq yurlef-euq garkawv jaluf-eu le? Nawmaf nymq-mr keuvni maq ghovshaw-aq siq lor? Nawmaf-euq nuima ghanrcawqni ghae-eu le siq laq?
\v 18 Nawmaf myavnuiv tsof-eu khawf, maq mawrlar nya lor? Naqbawr tsof-eu khawf, maq gaqlar nya laq? Noeq khawf maqpar noeqdovcoer mir-a lor?
\v 19 Ngar, kaqmur khoer ngaq siq ngawqpyaeq-awr, tsawrhaq 5,000 ghaq-anr bidzaq ngae, dzaeqlar-euq yawpyaeq yawmeur deuq, nawmaf khavpuq armyav puq ghovbyan-euq le?” Aqyawfmaf aer-eu, “12 puq.”
\v 20 Khoernar-aq, Yeqsur par narhaq-eu, “Ngar, kaqmur khoer shif siq ngawqpyaeq-awr, tsawrhaq 4,000 ghaq-anr bidzaq ngae, dzaeqlar-euq yawpyaeq yawmeur deuq, nawmaf khavpuq puqma armyav puq ghovbyan-euq le?” Aqyawfmaf aer-eu, “Shif puq.”
\v 21 Khoerngae, Yeqsur, aqyawf maf-anr aernaeq-eu, “Nawmaf aqjox-aer maq ghovshaw nya-eu nya?”
\s1 Myavbaef Tiq Ghaq Mawrnya Lar-euq
\p
\v 22 Khoernar-aq, aqyawf, Baeqdzerdaq-anr irkeuv-euq mae. Tsawrhaq tiqdeuq myavbaef tiq ghaq-anr sheuqlaf-awr, aqyawf-anr bi toeqcivni Yeqsur-anr tanqshar-eu mae.
\v 23 Khoerngae, Yeqsur myavbaef khoerghaq-euq aqlaf-anr nyaeftaeq-awr, aqyawf-anr meuq-euq meuqdzer sheuqghae-euq mae. Aqyawf-euq myavnuiv-anr duqkhaq khashaeq-awr, aqyawf-anr aqlaf bafdav-awr, nawq-anr aqjeq mawrlar-eu nya laer narhaq naeq-euq mae.
\v 24 Khoerghaq, uqduq ghawrleur-awr hawghae-awr aer-eu, “Ngaq-anr tsawrhaq mawrlar nga, aqyawf maf-aq, arbawr-anr dur-awr garma canluf nga.”
\v 25 Khoernar-aq, Yeqsur, aqyawf-euq myavnuiv-anr aqlaf nae tiq pov par toeqciv-awr, myavnuiv muiqlar-awr, yawqghaq navluf-anr mawrmaq nyalar-euq mae.
\v 26 Khoernar-aq, Yeqsur, aqyawf-anr heulof-aer aernaeq-awr aqyawf-euq irkanr-anr bighof-ir-euq mae, “Meuq heumeuq-anr khawf taq urler, heumeuq-euq tsawrhaq-anr khawf tiqghaq-anr-iq taq ja’naeq.”
\s1 Beqtuvluv, Yeqsur-aq, Kali Mae Laer Aer-eu
\r Mt 16:13-20; Lk 9:18-21
\p
\v 27 Yeqsur hawr-eu aqyawf-euq zaqlanr deuq, Gaersaqlir Pirlirpuv mirkhanq-anr jav-eu pudeuq-anr ir-euq mae. Garpaer-anr canluf ngae, Yeqsur, aqyawf-euq zaqlanr deuq-anr narhaq-eu, “Aqcawq, ngaq-anr aqsur ghaq nga laer aerluf-eu la?”
\v 28 Khoerngae, aqyawfmaf aerkhof-eu, “Tiqpavnav deuq-aq, Bartirsaq mrnaeq-eu Yorhaq nga laer aer-awr, tiqdeuq nav-aq, Erlirya nga laer aer-eu uqtaf, nuideuq-aq, Miqyaer gharduq ngaeqdan-eu tsawrhaq tiqghaqnav nga laer khawf aer-eu mae.”
\v 29 Yeqsur, aqyawf maf-anr narhaq-eu, “Nawmaf lawr nae? Ngar, aqsur ghaq nga laer aer-eu le?” Khoerngae, Beqtuvluv, aqyawf-anr aerkhof naeq-eu, “Nawr-aq, Kali ngar-a.”
\v 30 Khoernar-aq, Yeqsur, aqyawf maf-anr aqyawf-euq garkawv tiqghaq-anr-iq taq ja’naeq de-eq laer dawq yawkhav-aer bif-euq mae.
\s1 Yeqsur, Aqyawf Yashir-eu Garkawv Ngaeq-eu
\r Mt 16:21-28; Lk 9:22-27
\p
\v 31 Khoerngae nae nar-aq, danqbae-awr, Yeqsur, aqyawf maf-anr, Tsawrhaq-euq Zaqyo-aq, shaqzanq ghawqmya jeq-anr yadaq-awr, aqyuif aqtsu deuq, pirma aqyuif deuq hawr-eu zanr maeq-eu deuq maq hageuf-eu uqtaf, yabi saef taef-a. Aerkhawf, smq nan keuvlar nar-aq, ghofdaeflar taef-a laer maeqnaeq tsovnaeq-euq mae.
\v 32 Yeqsur garkawv heudeuq byacaevni ngaeq-eu mirnae, Beqtuvluv, aqyawf-anr gardzer paw sheuqghawq-awr, danqbae-awr nae daeq-euq mae.
\v 33 Yeqsur, zaqlanr deuq-anr nanrghof ghofhaw-awr, Beqtuvluv-anr daeq-eu, “Naef Saqdaq-or! Ngaq-euq narkhan paw caev-awq. Aqjeq mirnae aernar-aq, nawr-aq, Miqyaer sharnoeq-eu lof-aer maqngeur-eu, tsawrhaqzaq lof-aer sharnoeq-eu nga.”
\p
\v 34 Khoerngae, Yeqsur, tsawrhaq armaf hawr-eu zaqlanr deuq-anr kur-awr, aqyawf maf-anr heulof-aer aernaeq-euq mae: “Tsawrhaq tiq ghaq, ngaq-euq maeqnan cantaelar mawf nar-aq, yawqha-euq nuikhanr byaerdzae yaf-awr, yawqha-euq lafyaq baf-awr nae, ngaq-euq maeqnan cantae lar-awq.
\v 35 Aqjeq mirnae aernar-aq, aqsur ghaq maqkaq, yawqha-euq daefzir bibuq-ir mawf nar-aq, daefzir yasmq taef-a. Aerkhawf, aqsur ghaq maqkaq, ngaq-euq gharduq hawr-eu guiqlanq dawq-euq gharduq yawqha-euq daefzir bismq nar-aq, daefzir za taef-a.
\v 36 Tsawrhaq tiq ghaq mirtsaq dawqtawvluf za-euq khawf, aqyawf-euq nuima saflar yasmq nar-aq, aqyawf-euq gharduq aqjeq gardanr tsoeq-eu la?
\v 37 Maqngeur nar-aq, tsawrhaq tiq ghaq, aqyawf-euq nuima saflar-anr aqjeq nae dawqkhof parkhof nya-eu la?
\v 38 Aqsur ghaq maqkaq, banq-awr joe-eu hawr-eu iqbax mrluf-eu heuzir-euq tsawrhaq-euq maeqshi, ngar hawr-eu ngaq-euq dawq-euq baqda’nae shafdawr nar-aq, aqyawf Tsawrhaq-euq Zaqyo khawf, aqyawf-euq Aqda-euq yawshaef khanqsaer-euq lafkhoer, shawr-eu mqtav ghaqkhaer deuq naeq-aer zafkale ngae, tsawrhaq khoerghaq-euq baqda’nae shafdawr taef-a.”
\c 9
\p
\v 1 Khoerngae, Yeqsur, aqyawf maf-anr aernaeq-eu, “Ngar, nawmaf-anr aqdirma-aer aernaeq nyar, heugar yawfluf-eu tiqpavnav deuq shir-eu jeq-anr maq myeufhaw-euq minav-aer, Miqyaer uvlanr-eu jeq baoq tiqbyanni anr-awr keuvle-eu gar ya’mawr taef-a.”
\s1 Yeqsur-euq Mawrdo Parlar-euq
\r Mt 17:1-13; Lk 9:28-36
\p
\v 2 Kof nan dzeur-euq nar-aq, Yeqsur-aq, Beqtuvluv, Yaqkov hawr-eu Yorhaq-anr taef-aer sheuq-awr, gawqjawq yawgor-anr davler-euq mae. Khoerngae, Yeqsur, aqyawf maf-euq maeqshi mawrdo parlar-euq mae.
\v 3 Aqyawf-euq maeqtsoeq yawshaef byalar-awr, ngaer lof-aer pyurdeuqni ghae-eu mae. Mirtsaq-euq khoertav maeqtsoeq lavpyur-eu tiqghaq-iq khoernav nav-aer maq lavpyur nya-a.
\v 4 Khoernar-aq, Erlirya hawr-eu Morseq, aqyawf maf-euq maeqshi dovle-awr, Yeqsur naeq-aer dawq ngaeqcawq luf-eu mae.
\v 5 Khoerngae, Beqtuvluv, Yeqsur-anr aernaeq-eu, “Saqlaq-or! Aqduimaf heugar jawr-eu arnavni muiq-eu nya. Nga’maf saeqghawv smq ghawv ghawv ma. Nawq-euq gharduq tiq ghawv, Morseq-euq gharduq tiq ghawv hawr-eu Erlirya-euq gharduq tiq ghawv laer ghawv ma.”
\v 6 Aqyawfmaf guv duidui-ir-awr, Beqtuvluv dawq ngaeqtsaq maqsiq-a.
\v 7 Khoerngae, jeqtmq tiq tsanq aqyawf maf-anr tanqtsanq le-awr, jeqtmq-anr nae dawq ngaeqdov lef-eu, “Heughaq-aq, ngar zawr gaq-eu ngaq-euq Zaqyo ma. Nawmaf, aqyawf-euq dawq narhaq geuf-awq.”
\v 8 Khoerngae, zaqlanr deuq tiqjawq haw-euq khawf, nuighaq tiqghaq-anr-iq maqmawr-aer, aqyawfmaf naeq-aer Yeqsur taef-aer jawr-eu gar ya’mawr-euq mae.
\p
\v 9 Khoernar-aq, gawqjawq-anr nae zafkale ngae, Tsawrhaq-euq Zaqyo shir-awr maq ghofdaef lar-euq khoer-aq, nawmaf nae ya’mawr-euq garkawv aqcawq-anr taq ja’naeq de-eq laer Yeqsur, aqyawf maf-anr dawq bif-euq mae.
\v 10 Khoermirnae, zaqlanr deuq dawq khoerdawq nuima-euq lafkhoer shardawv taq-euq mae. Shir-awr ghofdaef lar-eu laer aer-eu khoer aqjeq-anr aermawf-eu nga laer aqyawf maf-euq yawkaq jaluf-eu mae.
\v 11 Khoerngae, aqyawfmaf, Yeqsur-anr narhaq-eu, “Tox-aer mar-iq, aqjeq mirnae, zanr maeq-eu deuq, Erlirya jeqhu ya’oe-eu mae laer aer-eu la?”
\v 12 Khoerngae, Yeqsur, aqyawf maf-anr heulof-aer aernaeq-euq mae, “Erlirya-aq, aqdirma-aer jeqhu ya’oe-awr, yawqjeq navluf-anr lavmuiqkhof taef-a. Yaerbof-euq lafkhoer Tsawrhaq-euq Zaqyo-euq garkawv heulof-aer boftaq-euq maqngeur-a lor? Aqyawf-aq, ghawqmya jeq yadaq-awr, aqcawq, aqyawf-anr yaeqbawq saerlu-aer janrlar-eu gar yadaq taef-a.
\v 13 Ngar, nawmaf-anr aernaeq nyar, Erlirya oedzeur-euq mae. Aerkhawf, Yaerbof-euq lafkhoer aqyawf-euq garkawv boftaq-euq lof-aer, aqyawfmaf, aqyawf-anr khar janrmawf-eu jeq janrnaeq-euq mae.”
\s1 Mawrbawq Coq-eu Bi Taqler-euq
\r Mt 17:14-21; Lk 9:37-43
\p
\v 14 Khoernar-aq, aqyawfmaf, zaqlanr deuq jawr-eu gar ghofkeuvle ngae, tsawrhaq armaf mafma, zaqlanr khoerdeuq-anr jawrjawq taq-awr, zanr maeq-eu deuq, zaqlanr deuq naeq-aer tsawrpyaer pyaerluf-eu gar ya’mawr-euq mae.
\v 15 Tsawrhaq armaf mafma dawqtawvluf, Yeqsur-anr ya’mawr ngae, yawkhav-aer zanqler-awr tiqpov taef-aer caevghae laf-awr nae aqyawf-anr dawqcawq puq-euq mae.
\v 16 Yeqsur, zanr maeq-eu deuq-anr narhaq-eu, “Nawmaf, aqyawfmaf naeq-aer aqjeq-euq garkawv pyaerluf-eu le?”
\v 17 Khoerngae, tsawrhaq armaf mafma-euq lafkhoer, tiq ghaq heulof-aer aerkhof naeq-euq mae, “Saqlaq-or! Ngar, ngaqli, nawr jawr-eu gar sheuqlaf-euq ma. Aqyawf-euq lafkhoer aqdzawq bidzawq-ir-eu naef ur-eu mae.
\v 18 Aqgeugar jawr ngae maqkaq, naef heumawr aqyawf-anr nyaeftaeq-awr, mirtsa gheucoq ghae-eu mae. Khoerngae, aqyawf-euq khaqmae buirmeuf dovle-awr, seuq teufteuf-aer mawrdo ghanrcawqni pyeuf-ir-eu mae. Naef heumawr-anr taedov naeqlaf laer ngar, nawq-euq zaqlanr deuq-anr aernaeq-euq khawf, aqyawfmaf maq taedovnya nga.”
\p
\v 19 Yeqsur aerkhof naeq-eu, “Nuijan maqanr-eu heuzir-euq tsawrhaq-or! Ngar, nawmaf naeq-aer aqmyan keuvni yajawr-eu la? Ngar, nawmaf naeq-aer aqmyan keuvni parya or-eu la siq? Aqyawf, ngar jawr-eu gar sheuqlaf-awq.”
\v 20 Khoernar-aq, aqyawfmaf, aqli khoerghaq-anr sheuqlaf-euq mae. Naef khoermawr Yeqsur-anr ya’mawr ngae, aqyawf-anr yawkhav-aer bi teuvlar-awr, mirtsa coqdzae ghae-awr nae, khaqmae buirmeuf paqpaq-aer manqpov povluf-eu mae.
\v 21 Yeqsur, aqda ghaq-anr narhaq-eu, “Nawqli-anr heulof-aer pyeufluf-eu armyanni keuvlar-euq la?” Aqda khoerghaq heulof-aer aer-eu mae, “Nyir ngae nae mae.
\v 22 Ngaqli bishir-eu laer naef heumawr, aqyawf-anr ghawqmya pov miqdzaq-anr dzaepuiv-awr, ircuf-anr daeqpuf naeq-euq mae. Nawr tiqjeqnav janrnya nar-aq, nga’nyaf dazaq-anr ghawqshaq gaq-awr cawba naeqlaf-awq laer shar ma.”
\v 23 Yeqsur, aqyawf-anr aernaeq-eu, “Nawr jannya nar-aq, jan-eu tsawrhaq-euq gharduq-aq, yawqjeq navluf pyeuflar nya-eu mae.”
\v 24 Khoerngae, aqli khoerghaq-euq aqda tiqpov taef-aer myavbir juju-aer gurdov laf-eu, “Sanqpaq-or! Ngar jan ma. Ngar jan-eu myaqlarni cawba naeqlaf-awq.”
\v 25 Tsawrhaq armaf mafma, aqyawf jawr-eu gar caevlaf luf-eu gar Yeqsur ya’mawr ngae, naef yawjawf khoermawr-anr daeqdaeq-aer aernaeq-eu, “Aqdzawq bidzawq-ir-awr, naqbawq bibawq-ir-eu naef-or! Heughaq-euq lafkhoer nae dovle-awq. Aqkar nar-aq, tiqjawr-iq taqpar urler laer ngar, nawq-anr dawq bif-eu ma.”
\v 26 Khoerngae, naef khoermawr tersar gurkhav lef-awr, aqli khoerghaq-anr yawkhav-aer bi teuvlar-awr nae dovle-euq mae. Aqli khoerghaq shirtaq-euq lof-aer dur-eu mirnae, tsawrhaq ghawqmya ghaq aer-eu, “Aqyawf shir-euq ngar-a.”
\v 27 Aerkhawf, Yeqsur, aqyawf-euq aqlaf-anr nyaeftaeq-awr gheuturnaeq ngae, aqyawf turlar-euq mae.
\v 28 Khoernar-aq, Yeqsur, irkanr-euq lafkhoer urler ngae, aqyawf-euq zaqlanr deuq, aqyawf-anr ciqcurni narhaq-eu, “Aqjeq mirnae nga’maf, naef khoermawr-anr maq taedov nya-eu nga?”
\v 29 Khoerngae, Yeqsur, aqyawf maf-anr aernaeq-eu, “Heulof-aer ghae-eu naef-anr-aq, dzardzaq sheuq-awr guiqlanq shar-eu baqda’nae taef-aer taedov nya-eu mae.”
\s1 Yeqsur, Aqyawf Yashir Mae Laer Paraer-eu
\r Mt 17:22-23; Lk 9:43-45
\p
\v 30 Khoernar-aq, aqyawfmaf khoergar nae dov-ir-awr, Gaqliqlaer mirkhanq-anr irpav-euq mae. Aqyawfmaf irluf-eu garkawv Yeqsur, aqcawq-anr maqbi siqnya mawf-a.
\v 31 Aqjeq mirnae aernar-aq, aqyawf, aqyawf-euq zaqlanr deuq-anr maeq-eu lafkhoer aernaeq luf-eu, “Tsawrhaq-euq Zaqyo, aqcawq-euq aqlaf-euq lafkhoer ya’anr-ir-awr, aqyawfmaf, aqyawf-anr saef taef-a. Aqyawf shir-awr nae smq nan keuvlar nar-aq, ghofdaeflar taef-a.”
\v 32 Zaqlanr deuq dawq khoerdawq-anr maq ghovshaw nya-eu khawf, aqyawf-anr maq narhaq peuq-a.
\s1 Huiqdzaeq-eu Ghaq?
\r Mt 18:1-5; Lk 9:46-48
\p
\v 33 Khoernar-aq, aqyawfmaf, Gaqbeqneqoq-anr irkeuv-euq mae. Yeqsur, irkanr-euq lafkhoer jawrluf ngae zaqlanr deuq-anr narhaq-eu, “Nawmaf garpaer-anr aqjeq-euq garkawv pyaer-euq le?”
\v 34 Khoerngae, zaqlanr deuq ciqcurni jawr-eu mae. Aqjeq mirnae aernar-aq, aqyawfmaf garpaer-anr canluf ngae, aqyawf maf-euq yawkaq aqsur ghaq huiqdzaeq-eu la laer pyaerpyaer-aer can-euq mae.
\v 35 Khoernar-aq, Yeqsur nuir-awr, ghaqkhaer 12 ghaq-anr kur-awr nae aernaeq-eu, “Tsawrhaq tiq ghaq, aqcawq-euq maeqhu jawrmawf nar-aq, aqyawf-aq, aqcawq-euq maeqnan nansaq yajawr-awr, dawqtawv luf-euq kuirlaf zaqkhav yageuf-eu mae.”
\v 36 Khoerngae, Yeqsur, zaq yawnyir tiq ghaq sheuqlaf-awr, aqyawf maf-euq ghanrcae bijawr-awr, zaq khoerghaq-anr aqlaf nae ciq-awr nae, aqyawf maf-anr aernaeq-eu,
\v 37 “Ngaq-euq tsawrmyanr-euq uqmov heulof-aer ghae-eu zaq yawnyir tiq ghaq-anr hageuf-eu tsawrhaq-aq, ngaq-anr hageuf-eu mae. Ngaq-anr khar hageuf-eu tsawrhaq-aq, ngaq-anr hageuf-eu maqngeur-a, ngaq-anr khaerghae lef-euq ghaq-anr hageuf-eu mae.”
\s1 Cawba-eu Tsawrhaq-anr Taq Lavtsoeq
\r Lk 9:49-50
\p
\v 38 Khoerngae, Yorhaq, Yeqsur-anr aernaeq-eu, “Saqlaq-or! Tsawrhaq tiq ghaq, nawq-euq tsawrmyanr-anr ghoeghoe-aer naef taedov luf-eu gar nga’maf ya’mawr-awr, nga’maf, aqyawf-anr lavtsoeq-euq ma. Aqjeq mirnae aernar-aq, aqyawf-aq, aqdui maf-euq maeqnan maq cantae-a.”
\v 39 Khoerngae, Yeqsur heulof-aer aernaeq-euq mae, “Aqyawf-anr taq lavtsoeq. Aqjeq mirnae aernar-aq, ngaq-euq tsawrmyanr-anr ghoeghoe-aer khavjeq-aer ghae-eu jeq mr-euq aqgeu ghaq maqkaq, ngaq-anr yawkawr-aer maq jadoer-ar.
\v 40 Aqdui-anr maq lavtsoeq-eu tsawrhaq-aq, aqdui-euq paw pyawq taef-a.
\v 41 Ngar, nawmaf-anr aqdirma-aer aernaeq nyar, nawmaf, Kali-anr taf-eu tsawrhaq mirnae, ngaq-euq tsawrmyanr-anr ghoe-awr nawmaf-anr ircuf tiq khmq kharbi dawr naeqlaf-eu aqsur ghaq maqkaq, aqyawf-aq, mrpoeq lafsawq maqza-aer maqghae-ar.
\s1 Sanqtif Bi Tiflar-eu Garkawv
\r Mt 18:6-9; Lk 17:1-2
\p
\v 42 “Aqsur ghaq maqkaq, ngaq-anr jan-eu tsawrhaq yawnyir heudeuq-euq lafkhoer nae tiq ghaq-anr sanqtif bitif nar-aq, khoerghaq-euq kawqlanr-anr lolaeq laeqma paftawf-awr, iqmalavshav-anr bafpuf-eu-aq muiqdzaeq taef-a.
\v 43 Nawq-euq aqlaf tiq laf nawq-anr iqbax bi mrlaf nar-aq, deuvtsaev dzae-awq. Aqlaf nyiq lafluf tsof-awr, maqmiv-ir-eu miqdzaq dofluf-eu shiqbuir lanma-anr ya’ur-ir-eu navmaqtser, arsaer danq-ir-awr, li-eu maqbawni daef-eu jeq-euq lafkhoer ya urler-eu-aq muiqdzaeq taef-a.
\v 44 Shiqbuir lanma-euq lafkhoer-aq, ‘Shir-eu maqbaw-eu luvtanq jawr-awr, miv-ir-eu maqbaw-eu miqdzaq dof-eu’ mae.
\v 45 Nawq-euq aqkuir tiq kuir nawq-anr iqbax bi mrlaeq lar-eu nar-aq, deuvtsaev dzae-awq. Aqkuir nyiq kuirluf tsof-awr, shiqbuir lanma-anr bi bafanr ghae-eu navmaqtser, arsaer danq-ir-awr, li-eu maqbawni daef-eu jeq-euq lafkhoer ya urler-eu-aq muiqdzaeq taef-a.
\v 46 Shiqbuir lanma-euq lafkhoer-aq, ‘Shir-eu maqbaw-eu luvtanq jawr-awr, miv-ir-eu maqbaw-eu miqdzaq dof-eu’ mae.
\v 47 Nawq-euq myavnuiv tiq nuiv nawq-anr iqbax bi mrlaeq lar-eu nar-aq, kheufdov dzae-awq. Myavnuiv nyiq nuivluf tsof-awr, shiqbuir lanma-anr bi bafanr ghae-eu navmaqtser, myavnuiv tiq nuiv taef-aer tsof-awr, Miqyaer uvlanr-eu jeq-euq lafkhoer ya urler-eu-aq muiqdzaeq taef-a.
\v 48 Shiqbuir lanma-euq lafkhoer-aq, ‘Shir-eu maqbaw-eu luvtanq jawr-awr, miv-ir-eu maqbaw-eu miqdzaq dof-eu’ mae.
\p
\v 49 “Aqjeq mirnae aernar-aq, saqdeuf yur-awr, lawrnaeq-eu jeq-anr saeqdav-eu lof-aer, tsawrhaq yawqghaq navluf khawf miqdzaq shaevdav laf-eu gar yadaq taef-a.
\v 50 Saqdeuf-aq, yawmuiq mae. Aerkhawf, saqca tav-eu byov-ir nar-aq, nawmaf saqca aqjox-aer parbi tavlar nya-eu? Nawmaf-euq lafkhoer saqdeuf bi’anr-awr, tiqghaq tirghaq tsaqler dzoerler-awq.”
\c 10
\s1 Miqzaq Khof-eu Garkawv
\r Mt 19:1-2; Lk 16:18
\p
\v 1 Khoernar-aq, Yeqsur khoergar nae dov-ir-awr, Yawrdaq lawrbaq-euq khoerpaw baq-anr nae Yurdav mirkhanq-euq mirkaq-anr irkeuv-euq mae. Tsawrhaq armaf mafma, aqyawf jawr-eu gar par uiqlar-awr, aqmyanmyan lof-aer aqyawf, aqyawf maf-anr parmaeq par tsovnaeq-euq mae.
\p
\v 2 Khoerngae, aqyawf-anr tsermr haw-eu laer Paqliqsaer tiqpavnav deuq lar-awr narhaq-eu, “Khaqdzerzaq tiq ghaq yawqha-euq miqzaq-anr khofkhmq mae lor?”
\v 3 Yeqsur, aqyawf maf-anr aerkhof naeq-eu lafkhoer aer-eu, “Morseq nae nawmaf-anr dawq aqjox-aer biftaq-euq la?”
\p
\v 4 Khoerngae, aqyawfmaf aerkhof-eu,
\p \qt “Khof-eu sanqbof tiq taf bofnaeq-euq nar-aq, khofnya taef-a laer Morseq dawq biftaq-euq mae.” \qt*
\rq (Dm 24:1,3)\rq*
\p
\v 5 Yeqsur, aqyawf maf-anr aerkhof naeq-eu lafkhoer heulof-aer aer-eu mae, “Nawmaf nuima ghanr-eu mirnae, Morseq, nawmaf-anr zanrtaq khoftaq khoerlof-aer taqyaf-euq mae.
\p
\v 6 Aerkhawf, mqbae mirbae bae ngae, Miqyaer-aq, \qt ‘Zaqyo aqli hawr-eu zaqmiq aqbur laer bae-euq mae. \qt*
\rq (Adb 1:27; 5:2)\rq*
\p
\v 7 \qt Khoermirnae, zaqyo aqli-aq, yawqha-euq aqma aqda-anr yaghawq-ir-awr, yawqha-euq miqzaq naeq-aer yagawf-ir-eu mae. \qt*
\p
\v 8 \qt Khoernar-aq, nyiq ghaq khawf tiq ghaq taef-aer pyeuflar taef-a.’ \qt*
\rq (Adb 2:24)\rq*
\p Tox-aer mar-iq, aqnyaf dzerzaq-aq, nyiq ghaq maqpar ngeur-aer, tiq ghaq taef-aer pyeuflar-euq mae.
\v 9 Khoermirnae, Miqyaer nae yurgawf-euq gar tsawrhaqzaq tiqghaq-iq maq lavghawq khmq-a.”
\p
\v 10 Aqyawfmaf irkanr-euq lafkhoer jawr ngae, zaqlanr deuq khawf garkawv khoer Yeqsur-anr par narhaq-eu mae.
\v 11 Khoerngae, Yeqsur, aqyawf maf-anr heulof-aer aernaeq-euq mae, “Yawqha-euq miqzaq khof-awr, yawqghaqyawq sheuqpar nar-aq, yawqha-euq miqzaq-anr mrbanq-euq mae.
\v 12 Zaqmiqzaq khawf yawqha-euq khaqdzerzaq-anr byaerdzae-awr, yawqghaq yawq-anr danqdzaq-ir nar-aq, banq-awr joe-euq jeq pyeuf-eu mae.”
\s1 Yeqsur, Zaqdeuq-anr Dawq Ngaeqghae Naeq-euq
\r Mt 19:13-15; Lk 18:15-17
\p
\v 13 Khoerngae, tsawrhaq tiqdeuq, Yeqsur nae zaqdeuq-anr bi toeqciv-eu laer zaq sheuq-awr Yeqsur jawr-eu gar lar-euq mae. Aerkhawf, zaqlanr deuq, zaq sheuqlaf-euq khoerdeuq-anr daeqnaeq-euq mae.
\v 14 Yeqsur khoer-anr ya’mawr ngae, nuikhanr tiqpawf-iq maqshir-aer, aqyawf maf-anr heulof-aer aernaeq-euq mae, “Zaqdeuq-anr taq lavtsoeq, aqyawfmaf, ngar jawr-eu gar bilar-awq. Aqjeq mirnae aernar-aq, Miqyaer uvlanr-eu jeq-aq, heulof-aer ghae-eu tsawrhaq deuq-euq gharduq mae.
\v 15 Ngar, nawmaf-anr aqdirma-aer aernaeq nyar, zaq yawnyir tiq ghaq lof-aer Miqyaer uvlanr-eu jeq-anr maq hageuf-eu aqsur ghaq maqkaq, Miqyaer uvlanr-eu jeq-anr tiqjeq ghaenae-iq maqya urler-ar.”
\p
\v 16 Khoernar-aq, aqyawf, zaq khoerdeuq-anr aqyawf-euq aqlaf nae ciq-awr, aqyawf maf-euq khoertav aqlaf bafdav-awr nae, dawq ngaeqghae naeq-euq mae.
\s1 Smrmuiq Smrbaw Hawr-eu Miqyaer-euq Mirkhanq
\r Mt 19:16-30; Lk 18:18-30
\p
\v 17 Khoernar-aq, Yeqsur garma dov-ir-eu laer luv-ir ngae, tsawrhaq tiq ghaq caevghae laf-awr, aqyawf-euq maeqshi pawqtsuif pawqdmq gadmq-awr nae Yeqsur-anr narhaq-eu, “Muiq-eu saqlaq-or! Ngar mqmaq maqbyav yarzir daef-eu jeqbir za’ni aqjeq yajanr-eu la?”
\v 18 Khoerngae, Yeqsur, aqyawf-anr heulof-aer aernaeq-euq mae, “Aqjeq mirnae nawr, ngaq-anr muiq-eu ghaq laer kur-eu le? Miqyaer tiq ghaq maqngeur nar-aq, yawmuiq tiqghaq-iq maqjawr-a.
\v 19 Nawr, zanrdawq khofdawq-anr siqnya mae,
\p \qt ‘Tsawrhaq-anr taqsaef, taqbanq taqjoe, smrkhoeq taqkhoeq, maqtsaq maqdawr-eu sarkir taqkamq, aqcawq-euq myawq-anr taqmyawf taq shuirgeuf, nawqma nawqda-anr yawzeu baw-awq.’ ” \qt*
\rq (Di 20:12-16; Dm 5:16-20)\rq*
\p
\v 20 Khoerngae, tsawrhaq khoerghaq, Yeqsur-anr aernaeq-eu, “Saqlaq-or! Ngar yawnyir ngae nae heudeuq dawqtawv luf-anr mrcaw laf-euq ma.”
\p
\v 21 Khoerngae, Yeqsur, aqyawf-anr haw-awr, aqyawf-anr gaq-eu lafkhoer aernaeq-eu, “Nawr tiqjeq maqjir nga siq. Nawr kharjav-eu jeq dawqtawvluf anqdzae-awr, irshaqzaq-anr birnaeq-awq, mq-euq khoertav nawq-euq pyurshuir myawqganq javlar taef-a. Khoernar-aq, lafyaq baf-awr ngaq-euq maeqnan cantae lar-awq.”
\p
\v 22 Tsawrhaq khoerghaq dawq khoerdawq-anr yagaq ngae, aqyawf myawqganq ghawqmya’ni jav-eu mirnae, myavpyawq nyoeqkheurni pyeuf-ir-awr, noeqshaq duidui-eu lafkhoer dov-ir-euq mae.
\p
\v 23 Khoerngae, Yeqsur tiqjawq haw-awr zaqlanr deuq-anr aernaeq-eu, “Pyurshuir jav-eu tsawrhaq-aq, Miqyaer uvlanr-eu jeq-euq lafkhoer urler-eu arnavni shaq-eu nga.”
\p
\v 24 Zaqlanr deuq, aqyawf aer-eu dawq yagaq ngae zanq duidui ler-eu mae. Khoerngae, Yeqsur heulof-aer paraer-eu mae, “Zaqdeuq-or! Pyurshuir-anr ghoe-eu deuq, Miqyaer uvlanr-eu lafkhoer urler-eu arnavni shaq-eu nga.
\v 25 Lawtaw, aqghawf-euq lafnaq-anr urler-eu-aq, smrmuiq smrbaw deuq, Miqyaer uvlanr-eu lafkhoer urler-eu navmaqtser awqdzaeq-eu mae.”
\p
\v 26 Zaqlanr deuq parzanq duidui ler-awr, aqyawf maf-euq yawkaq narhaq-eu, “Tox-aer mar-iq, aqsur ghaq kakhof-eu jeq za’nya-eu paq nga?”
\p
\v 27 Yeqsur, aqyawf maf-anr haw-awr aernaeq-eu, “Tsawrhaq maq janrnya-eu khawf, Miqyaer maq janrnya-eu maqngeur-a. Aqjeq mirnae aernar-aq, Miqyaer-aq, yawqjeq navluf janrnya-eu mae.”
\p
\v 28 Khoerngae, Beqtuvluv, Yeqsur-anr aernaeq-eu, “Hawsher-eq, nga’maf yawqjeq navluf byaerdzae yaf-awr nawq-euq maeqnan cantae luf-eu ma!”
\p
\v 29 Yeqsur heulof-aer aerkhof naeq-euq mae, “Ngar, nawmaf-anr aqdirma-aer aernaeq nyar, ngaq-euq gharduq hawr-eu guiqlanq dawq-euq gharduq, nymr, maernmr, dmrma, aqma aqda, zaqmiq zaqyo hawr-eu daeyar byaerdzae yaf-euq tsawrhaq deuq-aq,
\v 30 heuzir-euq lafkhoer, nymr, maernmr, dmrma, aqma, zaqmiq zaqyo hawr-eu daeyar, heudeuq aryar bymr za taef-a. Khoeruqtaf, khaeq-awr khav-eu jeq-anr yadaq taef-a. Aqkar karzir-anr khawf, mqmaq maqbyav yarzir daef-eu jeq za taef-a.
\v 31 Aerkhawf, aqcawq-euq maeqhu jawr-eu tsawrhaq ghawqmya’ni, aqcawq-euq maeqnan yajawr taef-a. Aqcawq-euq maeqnan jawr-eu tsawrhaq ghawqmya’ni, aqcawq-euq maeqhu yajawr taef-a.”
\s1 Yeqsur Yashir-eu Mae Laer Paraer-eu
\r Mt 20:17-19; Lk 18:31-34
\p
\v 32 Aqyawfmaf, Yeqlursaqlaeq-anr le-eu laer garpaer-anr leluf-eu mae. Yeqsur maeqhu paw canluf-eu mirnae, zaqlanr deuq zanq duidui ler-awr, maeqnan cantae luf-eu tsawrhaq deuq khawf guv-eu mae. Khoerngae, Yeqsur, ghaqkhaer 12 ghaq-anr kur-awr, aqyawf-euq khoertav keuvle-eu laer ghae-eu jeq, aqyawf maf-anr heulof-aer aernaeq-euq mae,
\v 33 “Hawsher-eq, aqduimaf, Yeqlursaqlaeq-anr leluf-eu ma. Tsawrhaq-euq Zaqyo-aq, pirma aqyuif deuq hawr-eu zanr maeq-eu deuq-euq aqlaf-euq lafkhoer yabi a’naeq taef-a. Aqyawfmaf, aqyawf shirni yarkhaq dar-awr, aqcawq tsawrjeuq tsawrca-euq aqlaf-anr a’naeq taef-a.
\v 34 Aqyawfmaf, aqyawf-anr yaeqbawq saerlu-aer aerdoer naeq taef-a, aqyawf-anr duqkhaq khashaeq-awr, yanqcav nae juifghaq-euq nar-aq, aqyawf-anr saef taef-a. Khoernar-aq, smq nan keuvlar ngae, aqyawf ghofdaeflar taef-a.”
\s1 Yaqkov Hawr-eu Yorhaq Nuirduq Shar-eu
\r Mt 20:20-28
\p
\v 35 Khoerngae, Zeqbeqdaer-euq zaqyo Yaqkov hawr-eu Yorhaq, Yeqsur jawr-eu gar lar-awr aer-eu, “Saqlaq-or! Nga’nyaf aqjeq shar-eu maqkaq, nawq nae nga’nyaf-anr bi janrnaeqlaf mawf mir-a.”
\p
\v 36 Khoerngae, Yeqsur narhaq-eu, “Ngaq nae nawnyaf-anr aqjeq bi janrnaeq mawf-eu nya?”
\p
\v 37 Aqyawfnyaf aer-eu, “Nawr, yawshaef khanqsaer mirkhanq-euq lafkhoer dzoeqdzaq mr ngae, nga’nyaf-anr nawq-euq armar paw tiq ghaq, arcar paw tiq ghaq laer binuir naeqlaf.”
\p
\v 38 Khoerngae, Yeqsur aernaeq-eu, “Nawnyaf aqjeq sharluf-eu le laer maq siqnya-a. Ngar dawr-eu khmqmaq, nawnyaf dawrnya ma lor? Ngaq nae hageuf-eu bartirsaq-anr nawnyaf hageufnya ma laq?”
\p
\v 39 Aqnyafnmr aer-eu, “Euq, nga’nyaf dawrcoer-awr hageufcoer ma.” Khoerngae, Yeqsur heulof-aer aernaeq-euq mae, “Ngaq nae dawr-euq khmqmaq, nawnyaf yadawr-awr, ngaq nae hageuf-euq bartirsaq-anr nawnyaf khawf ya hageuf taef-a.
\v 40 Aerkhawf, ngaq-euq arcar paw hawr-eu armar paw ya’nuir ni-aq, ngar bi nuirnya-eu maqngeur, nuirduq khoer-aq, Miqyaer nae aqsur ghaq-euq gharduq laeqhmq taq-euq nar-aq, khoerghaq ya’nuir-eu mae.”
\p
\v 41 Zaqlanr tser ghaq, garkawv khoer-anr yagaq ngae, Yaqkov hawr-eu Yorhaq-anr nuikhanr tiqpawf-iq maqshir-a.
\v 42 Khoerngae, Yeqsur, aqyawf maf-anr kur-awr, aqyawf maf-anr heulof-aer aernaeq-euq mae: “Aqcawq tsawrjeuq tsawrca, sanqpaq laer sawx-eu deuq-aq, mirkhanq-euq zaqdeuq-anr zuiv-awr aqyuif geuf-eu deuq, aqyawf maf-euq khoertav aryaq yawkhav-aer zmq-eu mae laer nawmaf siqnya-eu mae.
\v 43 Aerkhawf, nawmaf-euq lafkhoer-aq, khoerlof-aer taqbi pyeuf. Nawmaf-euq lafkhoer huiqmawf manrmawf-eu aqgeu ghaq maqkaq, nawmaf-euq kuirlaf zaqkhav yageuf-eu mae.
\p
\v 44 Nawmaf-euq lafkhoer aqyuif geufmawf-eu aqgeu ghaq maqaer, tsawrhaq dawqtawv luf-euq zaqkhav yageuf taef-a.
\v 45 Aqjeq mirnae aernar-aq, Tsawrhaq-euq Zaqyo-aq, aqcawq, aqyawf-euq gharduq kuirlaf bigeuf-eu laer oe-euq maqngeur-aer, aqcawq-euq kuirlaf geuf-awr, tsawrhaq ghawqmya ni-euq gharduq aqyawf-euq daefzir bif-awr zeurkhof-eu laer oe-euq mae.”
\s1 Baqtirmaer-euq Myavnuiv Mawrnya Lar-euq
\r Mt 20:29-34; Lk 18:35-43
\p
\v 46 Khoernar-aq, aqyawfmaf, Yeqlirkor-anr irkeuv-euq mae. Yeqsur hawr-eu zaqlanr deuq, tsawrhaq armaf mafma naeq-aer Yeqlirkor-anr nae dov-ir luf ngae, Tirmaer-euq zaqyo Baqtirmaer laer kur-eu myavbaef tiq ghaq garma gardzer nuir-awr, hawqshar sharluf-eu mae.
\v 47 Naqzaqlaer-euq Yeqsur mae laer aqyawf yagaq ngae, gurdanq baelar-awr aer-eu, “Daqbir-euq Zaqyo Yeqsur-or! Ngaq-anr ghawqshaq gaqnaeq laf-awq!”
\p
\v 48 Khoerngae, tsawrhaq ghawqmya ghaq, aqyawf-anr ciqcurni jawr-awq laer daeq-euq mae. Aerkhawf, aqyawf-anr ngaeq-aer aernaeq nar-aq ngaeq-aer gurkhav dzaeqlar-eu, “Daqbir-euq Zaqyo-or! Ngaq-anr ghawqshaq gaqnaeq laf-awq!”
\p
\v 49 Yeqsur naqler-awr, aqyawf-anr kurlaf-awq laer dawq bif-euq mae. Khoerngae, aqyawfmaf, myavbaef khoerghaq-anr aernaeq-eu, “Laqkhaq caertavni tur-awq, aqyawf, nawq-anr kurluf-eu nga.”
\v 50 Myavbaef khoerghaq maeqtsoeq bafdzae yaf-awr, tsawqtur-awr nae Yeqsur jawr-eu gar lar-euq mae.
\p
\v 51 Yeqsur, aqyawf-anr narhaq-eu, “Ngaq nae nawq-anr aqjeq bi janrnaeq mawf-eu nya?”
\p Khoerngae, myavbaef khoerghaq, aqyawf-anr aernaeq-eu, “Ngaq-euq Laqbornir-or! Ngar mawrnyalar mawf mir-a.”
\p
\v 52 Khoerngae, Yeqsur, aqyawf-anr aernaeq-eu, “Nawr ghof-ir-awq, nawr jan-eu jeq, nawq-anr bi taqler-euq mae.” Myavbaef khoerghaq tiqpov taef-aer mawrnya lar-awr, garma tiqcawq Yeqsur-euq maeqnan cantae ghae-euq mae.
\c 11
\s1 Yeqsur, Yeqlursaqlaeq-anr Urler-euq
\r Mt 21:1-11; Lk 19:28-40; Yh 12:12-19
\p
\v 1 Yeqsur hawr-eu zaqlanr deuq, Yeqlursaqlaeq-euq dawqpae cankeuv laf-awr, Saqloq gawqjawq-anr jav-eu Baerpaqjeq pu hawr-eu Beqtaqnir pu-anr larkeuv ngae, Yeqsur, zaqlanr nyiq ghaq-anr khaer-awr,
\v 2 aqyawf nyaf-anr heulof-aer aernaeq-euq mae, “Nawnyaf maeqhu paw jav-eu pu-anr le-awq. Nawnyaf pu-anr urler-eu naeq-aer, khoergar tsawrhaq tiqghaq-iq maq dziqhaw-euq manq tanqlavzaq tiq mawr paftawf taq-euq gar ya’mawr taef-a. Tseuvpuir-awr tsanrlef-awq.
\v 3 Tsawrhaq tiqghaqnav, nawnyaf-anr, ‘Aqjeq mirnae tox-aer janr-eu le?’ laer narhaqlar nar-aq, nawnyaf, ‘Sanqpaq mawf-eu nya jer, nymrno yawkawr-aer tsanrkhofha le ma’ ” laer aernaeq-awq.
\p
\v 4 Aqyawfnyaf irkeuv ngae, kmrcaer-euq ghaqkhaeq-euq lafnyir paw, garma-euq dawqpae manq tanqlavzaq tiq mawr paftawf taq-euq gar ya’mawr-awr, arcav tseuvpuir-euq mae.
\v 5 Aerkhawf, khoergar yawfluf-eu tsawrhaq tiqpavnav deuq, aqyawf nyaf-anr narhaq-eu, “Nawnyaf aqjeq mirnae manq tanqlavzaq-euq arcav tseuvpuir-eu le?”
\v 6 Khoerngae, aqyawfnyaf, Yeqsur nae aernaeq taq-euq lof-aer aerkhofnaeq ngae, khoerdeuq maq lavtsoeqni aqyawf nyaf-anr bi tsanrghae-euq mae.
\v 7 Khoernar-aq, aqyawfnyaf, manq tanqlavzaq khoermawr Yeqsur jawr-eu gar tsanrlaf-euq mae. Manq tanqlavzaq khoermawr-anr aqyawf maf-euq maeqtsoeq laevdav-awr, Yeqsur dziqler-euq mae.
\v 8 Tsawrhaq ghawqmya’ni yawqha-euq maeqtsoeq garma-anr khawq-awr, tiqpavnav deuq-aq, arbawr uqpyaq coer-awr, garma-anr khawq-euq mae.
\v 9 Khoerngae, Yeqsur-euq maeqhu maeqnan-aer canluf-eu tsawrhaq deuq heulof-aer gur-eu mae,
\p \qt “Hosa’na! \qt* ‘Sanqpaq Miqyaer-euq tsawrmyanr-euq uqmov oeluf-eu ghaq-aq, guiqlanqhuiq luf-ur!’
\p
\v 10 \qt Sanqpaq Miqyaer-euq tsawrmyanr-euq uqmov keuvle luf-eu aqdui-euq aqda yawdzanr Daqbir-euq mirkhanq guiqlanqhuiq luf-ur! Gor duidui-eu gar hosa’na!” \qt*
\rq (Jc 118:25-26)\rq*
\p
\v 11 Yeqsur, Yeqlursaqlaeq-anr lekeuv-awr, uqduq tanqnymr nymrma-euq lafkhoer urler-awr nae, yawqjeq navluf-anr hawdoe-euq mae. Khoerngae, uqcif cifle-euq mirnae, ghaqkhaer 12 ghaq naeq-aer Beqtaqnir pu-anr ir-euq mae.
\s1 Siqguq Arbawr-anr Yaqkhaer Yaq-euq
\r Mt 21:18-19
\p
\v 12 Nishawq ngae nan, aqyawfmaf, Beqtaqnir pu-anr nae dovle ngae, Yeqsur hawq maeflar-euq mae.
\v 13 Aqyawf garmanr kaq-eu gar oeluf ngae nae, arpaf maer-eu siqguq arbawr tiq bawr-anr mawr-euq mae. Aqyawf, arbawr khoerbawr arsiq maqsiq nga laq laer dawqpae irkeuv-awr haw ngae, arsiq siq-eu aryamq maqngeur-eu mirnae, arpaf taef-aer tsof-eu gar ya’mawr-euq mae.
\v 14 Khoerngae, Yeqsur, arbawr khoerbawr-anr aernaeq-eu, “Iqnan nae nar-aq, nawq-euq arsiq-anr tiqghaq-iq maqpar yadzaq-ar!” Aqyawf khoerlof-aer aernaeq-eu gar aqyawf-euq zaqlanr deuq yagaq-euq mae.
\s1 Uqduq Tanqnymr Nymrma Lavshawr-euq
\r Mt 21:12-17; Lk 19:45-48; Yh 2:13-22
\p
\v 15 Khoernar-aq, aqyawfmaf, Yeqlursaqlaeq-anr lekeuv-euq mae. Yeqsur, uqduq tanqnymr nymrma-euq lafkhoer urler-awr danqbae-awr nae, uqduq tanqnymr nymrma-euq lafkhoer myawq anqluf-awr myawq zeurluf-eu tsawrhaq deuq-anr taedov-awr, pyur dawqnaeq parnaeq-eu tsawrhaq deuq-euq hawqje hawr-eu khaqkhoeq anq-eu tsawrhaq deuq-euq nuirbov-anr ngawqdzae-euq mae.
\v 16 Yeqsur, uqduq tanqnymr nymrma-euq povka-anr, myawq tiqjeq-iq yur-awr nae maqbi cantsaev-a.
\p
\v 17 Khoerngae, Yeqsur, aqyawf maf-anr maeqnaeq-eu,
\p \qt “ ‘Ngaq-euq nymr-anr mirkhanq-euq tsawrjeuq dawqtawvluf guiqlanq shar-eu nymr laer yakur taef-a’ \qt* laer boftaq-euq maqngeur-a lor? Aerkhawf, nawmaf, nymr heunymr-anr, \qt ‘Smrkhoeq tanrjoe-euq jawrduq bi pyeuflar taq-euq nga!’ ”\qt*
\rq (Isy 56:7)\rq*
\p
\v 18 Pirma aqyuif deuq hawr-eu zanr maeq-eu deuq dawq khoerdawq-anr yagaq ngae, aqjox-aer ghae-awr nae Yeqsur-anr ya lavsaef-eu nga laer jawqluf-eu mae. Tsawrhaq dawqtawvluf Yeqsur maeq-awr tsov-eu gar zanq duidui ler-euq mirnae, aqyawfmaf, aqyawf-anr guv-eu mae.
\v 19 Uqcif cifle ngae, aqyawf, meuq-anr nae dov-ir-euq mae.
\s1 Siqguq Arbawr-anr Nae Dzawgeuf-eu
\r Mt 21:20-22
\p
\v 20 Nishawq ngae nan, uqshawq paw, aqyawfmaf garma khoerkanr-anr nae par cantsaev ngae, siqguq arbawr khoerbawr duqcir-anr nae bawrgur gur-ir taq-euq gar ya’mawr-euq mae.
\v 21 Khoerngae, Beqtuvluv, Yeqsur nae aer-euq dawq-anr noeqdovlar-awr, Yeqsur-anr aernaeq-eu, “Saqlaq-or! Hawsher-eq. Nawq nae yaqkhaer yaq-euq siqguq arbawr khoerbawr bawrgur gur-ir taq-euq ngar-a.”
\v 22 Khoerngae, Yeqsur, aqyawf maf-anr heulof-aer aerkhof naeq-euq mae: “Nawmaf, Miqyaer-anr jan-awq.
\v 23 Ngar, nawmaf-anr aqdirma-aer aernaeq nyar, aqsur ghaq maqkaq, yawqha nae aer-euq lof-aer pyeuflar taef-a laer jan-awr, nuima povpov lavlav-aer maqghaeni, gawqjawq heujawq-anr, ‘Nawq-euq jawrduq-anr nae dov-ir-awr, iqmalavshav-anr gapuf-ir-awq’ laer aernaeq ngae, aqyawf nae aer-euq lof-aer pyeuflar taef-a.
\v 24 Khoermirnae, ngar, nawmaf-anr aernaeq nyar, nawmaf guiqlanq kharshar ngae, aqjeq shar-eu maqkaq, za’ma laer nawmaf jan-awr shar nar-aq, nawmaf za taef-a.
\p
\v 25 “Nawmaf yawf-awr guiqlanq sharluf ngae, tiqghaq nav-anr iqbax taqluf-eu gar nawmaf noeqdovlar nar-aq, aqyawf-anr iqbax pyaeqnaeq-awq. Nawmaf iqbax pyaeqnaeq nar-aq, mq-euq khoertav jawr-eu nawmaf-euq Aqda khawf, nawmaf nae mrbanq mrlaeq-euq iqbax-anr pyaeqnaeqlaf taef-a.
\v 26 Nawmaf, aqcawq-anr iqbax maq pyaeqnaeq nar-aq, mq-euq khoertav jawr-eu nawmaf-euq Aqda khawf, nawmaf nae mrbanq mrlaeq-euq iqbax-anr maq pyaeqnaeq laf-ar.”
\s1 Yeqsur-euq Aryaq-euq Garkawv Narhaq-eu
\r Mt 21:23-27; Lk 20:1-8
\p
\v 27 Khoernar-aq, aqyawfmaf, Yeqlursaqlaeq-anr tiq pov par ghoflar-awr, Yeqsur, uqduq tanqnymr nymrma-euq lafkhoer canluf ngae, pirma aqyuif deuq, zanr maeq-eu deuq hawr-eu aqyuif aqtsu deuq, aqyawf jawr-eu gar lar-awr, aqyawf-anr narhaq-eu,
\v 28 “Nawr aqgeugar nae aryaq za-awr heudeuq mrluf-eu le? Aqsur ghaq nae nawq-anr heudeuq mrni aryaq bifnaeq laf-euq la?”
\v 29 Khoerngae, Yeqsur, aqyawf maf-anr heulof-aer aerkhof naeq-euq mae, “Ngar, nawmaf-anr tiq dawq narhaq la, nawmaf, ngaq-anr aerkhof naeqlaf nar-aq, ngar aryaq aqgeugar nae za-awr heudeuq mrluf-eu le laer nawmaf-anr aernaeq ma.
\v 30 Yorhaq bartirsaq mrnaeq-eu jeq khoer, mq-euq khoertav nae oe-euq la lor? Maqngeur nar-aq, tsawrhaq-anr nae lar-euq la laq laer nawmaf, ngaq-anr aerkhof naeqlaf-awq.”
\v 31 Khoerngae, aqyawf maf-euq yawkaq jasawx-eu lafkhoer aer-eu, “ ‘Mqtav-euq Miqyaer nae bimr-euq mae’ laer aqdui aernar-aq, aqyawf heulof-aer aerlar taef-a, ‘Tox-aer mar-iq, nawmaf aqjeq mirnae aqyawf-anr maqjan-eu le?’
\v 32 Aqduimaf, ‘Tsawrhaq nae bimr-euq mae’ ” laer aernar-aq khawf tsawrhaq dawqtawvluf, Yorhaq-aq, Miqyaer gharduq ngaeqdan-eu tiq ghaq mae laer sawxtaq-euq mirnae, tsawrhaq armaf-anr guv-eu mae.
\v 33 Khoermirnae, aqyawfmaf, Yeqsur-anr aerkhof naeq-eu, “Nga’maf maqsiq.” Khoerngae, Yeqsur aer-eu, “Tox-aer mar-iq, ngar khawf, ngar aryaq aqgeugar nae za-awr heudeuq mrluf-eu le laer nawmaf-anr maq aernaeq.”
\c 12
\s1 Aqgaf Yarkmr Mrpav Pav-euq Deuq
\r Mt 21:33-46; Lk 20:9-19
\p
\v 1 Khoerngae, Yeqsur, aqyawf maf-anr yawjeq majeq dawq-anr nae heulof-aer maeqnaeq-euq mae: “Tsawrhaq tiq ghaq aqgaf yarkmr tiq kawq mr-awr, yarkmr yawmuiq-aer mrjawq-awr, aqgaf dzaruir nawqdovduq janr-awr nae, aqgaf yar-anr lof-eu nymrgor tiq nymr khawf tsov-euq mae. Khoernar-aq, aqgaf yarkmr-anr mr-eu deuq-anr ngaqnaeq yaf-awr, yawqkhanq yawqmir yawq-anr ghawqmyanrni jawr-ir-euq mae.
\v 2 Khoernar-aq, aqgaf pyav-eu aryamq keuvlar ngae, aqyawf-anr of-eu aqgaf arsiq za’ni, aqgaf yarkmr mrpav pav-eu deuq jawr-eu gar aqyawf, aqyawf-euq kuirlaf zaqkhav tiq ghaq-anr bile-euq mae.
\v 3 Khoerngae, aqyawfmaf, kuirlaf zaqkhav khoerghaq-anr nyaef-awr diq-awr nae, aqlaf yawqngaef-aer bighof-ir-euq mae.
\v 4 Khoermirnae, yarsanr ghaq, kuirlaf zaqkhav yawqghaq yawq-anr aqyawfmaf jawr-eu gar parbi le-euq mae. Aqyawfmaf, kuirlaf zaqkhav khoerghaq-anr khaqlo nae uqduq biqpaef-awr, aqyawf-anr yaeqbawq saerlu-aer janrnaeq-euq mae.
\v 5 Khoernar-aq, yarsanr ghaq, kuirlaf zaqkhav yawqghaq yawq-anr parbi le ngae, aqyawfmaf, aqyawf-anr saef-euq mae. Khoernar-aq, kuirlaf zaqkhav nuideuq ghawqmya ghaq-anr parbi le ngae, aqyawfmaf, tiqpavnav deuq-anr diq-awr, tiqpavnav deuq-anr saef-euq mae.
\p
\v 6 Khoermirnae, yarsanr ghaq-aq, aqyawf zawr gaq-eu aqyawf-euq zaqyo tiq ghaq taef-aer dzerlar-euq mae, ‘Aqyawfmaf, ngaqli-anr yawzeubaw taef-a’ laer aer-awr, arsaq saqlar ngae, aqyawf-euq zaqyo-anr bile-euq mae.
\p
\v 7 Aerkhawf, aqgaf yarkmr mrpav pav-eu khoerdeuq, aqyawf maf-euq yawkaq aer-eu, ‘Heughaq-aq, jeqbir of-eu ghaq ngar-a. Dzawq, aqduimaf, aqyawf-anr saef kar-eur. Saef nar-aq, aqyawf-euq jeqbir aqduimaf za taef-a.’
\p
\v 8 Khoernar-aq, aqyawfmaf, aqyawf-anr nyaef-awr saef-awr nae, aqgaf yarkmr-euq lafnyir gheudzae-euq mae.
\p
\v 9 “Khoerngae jawr, aqgaf yar-euq yawsanr ghaq aqjox-aer janrnaeq-eu jeq nya? Aqyawf ghoflar-awr aqgaf yarkmr mrpav pav-eu khoerdeuq-anr saef-awr, aqgaf yarkmr khoerkmr nuideuq-anr bi mrpavpav taef-a.
\v 10 Nawmaf, Yaerbof-euq lafkhoer heulof-aer boftaq-euq gar maq guihaw-aq lor?
\p \qt ‘Nymr tsov-eu deuq nae bafdzae taq-euq khaqlo khoersiq, \qt*
\p \qt Lafcoer-euq lozif pyeuflar-euq mae. \qt*
\p
\v 11 \qt Sanqpaq Miqyaer nae heulof-aer janr-euq mae. \qt*
\p \qt Heu-aq, aqdui-euq myavnuiv-euq gharduq arnavni zanqler paq-aer ghae-eu nga.’ ” \qt*
\rq (Jc 118:22-23)\rq*
\p
\v 12 Aqyawfmaf, Yeqsur-aq, yawjeq majeq dawq-anr nae maeq-eu heu, aqyawf maf-anr ngaeqcoeq mawf-eu nga laer siqnya-eu mirnae, aqyawf-anr nyaef-eu laer laejae-eu mae. Aerkhawf, tsawrhaq baqmaf-anr guv-eu mirnae, aqyawf-anr ghawq-awr dov-ir-euq mae.
\s1 Gaersaq-anr Jeq Dovnaeq-eu Garkawv
\r Mt 22:15-22; Lk 20:19-26
\p
\v 13 Khoernar-aq, aqyawfmaf, Yeqsur dawq ngaeqbanq-eu gar lanrju bikhmr-eu laer Paqliqsaer tiqpavnav deuq hawr-eu Heqlor-euq tsawrhaq tiqpavnav deuq-anr Yeqsur jawr-eu gar khaerghae-euq mae.
\v 14 Khoermirnae, aqyawfmaf lar-awr, aqyawf-anr heulof-aer aernaeq-euq mae, “Saqlaq-or! Nawr-aq, tsaq-awr dawr-eu tiq ghaq pyeuf-awr, yawtsaq yawdawr dawr-aer Miqyaer-euq garma maeq-eu mae. Aqcawq noeqdoer lar-eu gar khanq maqlanr-aer, myavpyawq huiqnyir khawf maqtser-a laer nga’maf siqnya-eu ma. Sanqpaq Gaersaq-anr jeq dovnaeq-eu tsaq mae lor, maqngeur nar-aq, maqtsaq-a laq?
\v 15 Nga’maf yadovnaeq mae lor, maqngeur nar-aq, maqya dov-ar laq?”
\p Yeqsur, aqyawfmaf yawmuiq janrgeuf-eu gar siqnya-awr, aqyawf maf-anr aernaeq-eu, “Aqjeq mirnae nawmaf, ngaq-anr tsermr haw-eu le? Ngaq-anr pyur marbyav tiq byav bihaw naeqlaf sher-eq.”
\p
\v 16 Khoernar-aq, aqyawfmaf bifnaeq-euq mae. Yeqsur, aqyawf maf-anr narhaq-eu, “Heu aqsur ghaq-euq shaevdzeuf hawr-eu aqsur ghaq-euq tsawrmyanr nga?” Khoerngae, aqyawfmaf, aqyawf-anr aerkhof naeq-eu, “Sanqpaq Gaersaq-euq nga.”
\v 17 Khoerngae, Yeqsur aer-eu, “Sanqpaq Gaersaq-euq myawq-aq, sanqpaq Gaersaq-anr bif-awr, Miqyaer-euq myawq-aq, Miqyaer-anr bif-awq.” Khoerngae, aqyawfmaf, aqyawf-anr zanq duidui ler-euq mae.
\s1 Ghofdaef Lar-eu Garkawv
\r Mt 22:22-33; Lk 20:27-40
\p
\v 18 Khoernar-aq, tsawrhaqzaq ghofdaef lar-eu maqbaw-a laer aer-eu Saqduqgaer tiqpavnav deuq, Yeqsur jawr-eu gar lar-awr narhaq-eu:
\v 19 “Saqlaq-or! Morseq, nga’maf-euq gharduq heulof-aer boftaq-euq mae,
\p \qt ‘Tsawrhaq tiq ghaq-euq ardov, zaq maq jawrle-euq minav-aer shir-awr, miqzaq ghaq taef-aer dzerlar-euq nar-aq, ardov ghaq tsuifdanq maqya danq-ir ni, aqyawf-euq aqnyir ghaq, aqyawf-euq miqzaq-anr yasheuq-eu mae.’ \qt*
\rq (Dm 25:5)\rq*
\p
\v 20 “Dzeurlaf ngae, maernmr shif ghaq jawr-eu mae. Aqyuif yuifsaq ghaq miqzaq sheuq-awr, zaq maq jawrle-euq minav-aer shir-awr miqzaq ghaq taef-aer dzerlar-euq mae.
\v 21 Khoernar-aq, aqghanr ghaq khawf, zaqmiqzaq heughaq-anr sheuq-awr, zaq maq jawrle-euq minav-aer shir-euq mae. Smr ghaq tiqghaq khawf khoerlof-aer mae.
\v 22 Shif maernmrluf miqzaq heughaq-anr sheuq-awr, zaq maq jawrle-aq. Arsaq saqlar ngae, zaqmiqzaq heughaq khawf shir-euq mae.
\v 23 Khoermirnae, ghofdaef lar-eu arnan-anr aqyawfmaf yawqghaq navluf ghofdaeflar ngae, zaqmiq aqbur heughaq, aqgeu ghaq-euq miqzaq yageuf-eu la? Aqjeq mirnae aernar-aq, shif maernmrluf aqyawf-anr sheuq-euq mae.”
\p
\v 24 Khoerngae, Yeqsur, aqyawf maf-anr heulof-aer aerkhof naeq-euq mae: “Nawmaf Yaerbof-anr khawf, Miqyaer-euq baoq-anr khawf maq siqnya-eu mirnae laeq-ir-euq maqngeur nga lor?
\v 25 Shir-euq tsawrhaq ghofdaeflar ngae nan, sheuqdanq dzaq-awr smrmir ir-eu maqbaw-aer, mqtav ghaqkhaer lof-aer pyeuflar-eu mae.
\v 26 Shir-euq tsawrhaq ghofdaef lar-eu garkawv-anr tafler-awr, Morseq-euq sanqbof-euq lafkhoer bawduv-euq garkawv boftaq-euq gar nawmaf maq guihaw-aq laq?
\p \qt ‘Ngar-aq, Aqbyaqhaq-euq Miqyaer, Irtsav-euq Miqyaer hawr-eu Yaqkov-euq Miqyaer ma’ \qt*
\rq (Di 3:6,15)\rq*
\nb laer Miqyaer, Morseq-anr aernaeq-euq mae.
\p
\v 27 Miqyaer-aq, shirbyov-euq tsawrhaq-euq Miqyaer maqngeur-a. Aerkhawf, daefluf-eu tsawrhaq-euq Miqyaer mae. Teumirnae, nawmaf noeq-eu-aq laeq duidui ngar-a.”
\s1 Zanrdawq Khofdawq Huiqdzaeq-eu Dawq
\r Mt 22:34-40; Lk 10:25-28
\p
\v 28 Khoerngae, zanr maeq-eu tiq ghaq lar-awr, aqyawfmaf tsawrpyaer pyaerluf-eu gar yagaq-euq mae. Yeqsur yawmuiq-aer aerkhof naeq-euq gar yasiq-awr, Yeqsur-anr narhaq-eu, “Zanrdawq khofdawq dawqtawv luf-euq lafkhoer nae huiqdzaeq dzaeq-eu uqdzan yawbae dawq aqgeu dawq la?”
\v 29 Yeqsur, aqyawf-anr heulof-aer aerkhof naeq-euq mae: “Zanrdawq khofdawq-euq lafkhoer nae uqdzan yawbae dawq-aq heudawq mae.
\p \qt ‘Irsaqleqlav tsawrhaq-or! Narhaq-awq. Aqdui-euq Miqyaer, Sanqpaq Miqyaer tiq ghaq taef-aer Sanqpaq Miqyaer pyeuf-eu mae. \qt*
\v 30 \qt Zanrdawq khofdawq uqdzan yawbae dawq-aq, nawq-euq nuima dawqtawvluf, saflar dawqtawvluf, nuinoeq nuidur dawqtawvluf hawr-eu ghaq dawqtawvluf, nawq-euq Sanqpaq Miqyaer-anr gaq-awq.’ \qt*
\rq (Dm 6:4-5)\rq*
\p
\v 31 Nyiq dawq tiqdawq-aq,
\p \qt ‘Yawqha-euq mawrdo-anr gaq-eu lof-aer, yawqha-euq dawqpae jawr-eu tsawrhaq-anr gaq-awq.’ \qt*
\rq (Lb 19:18)\rq*
\nb Dawq heu nyiq dawq taf-aer huiqdzaeq-eu Zanrdawq khofdawq nuideuq maqpar jav mae.”
\p
\v 32 Khoerngae, zanr maeq-eu khoerghaq, Yeqsur-anr heulof-aer aernaeq-euq mae, “Saqlaq-or! Nawr aer-eu tsaq mae,
\p \qt ‘Miqyaer tiq ghaq taef-aer jawr-awr, \qt*
\rq (Dm 6:4)\rq*
\p \qt Aqyawf maqngeur nar-aq, Miqyaer nuighaq maqjawr-a’ \qt*
\rq (Dm 4:35; Isy 45:21)\rq*
\nb laer nawr aer-eu teu tsaq mae.
\v 33 Khoeruqtaf,
\p \qt ‘Nuima dawqtawvluf, nuinoeq dawqtawvluf, saflar dawqtawvluf hawr-eu ghaq dawqtawvluf, aqyawf-anr gaq-awr,’ \qt*
\rq (Dm 6:5)\rq*
\p \qt ‘Yawqha-euq mawrdo-anr gaq-eu lof-aer, yawqha-euq dawqpae jawr-eu tsawrhaq-anr gaq-eu-aq,’ \qt*
\rq (Lb 19:18)\rq*
\nb jeqzaq mawrlan-aer dzanpuiv-awr lawrnaeq-eu dawqtawvluf hawr-eu, lawrnaeq-eu nuideuq dawqtawvluf navmaqtser huiqdzaeq-eu mae.”
\v 34 Khoerghaq yawmuiq-aer sharnoeq sharnoeq-aer aerkhof laf-eu gar Yeqsur ya’mawr ngae aer-eu, “Nawr-aq, Miqyaer uvlanr-eu jeq-anr nae maqpar kaq-eu ngar-a.” Khoerngae nae nar-aq, tsawrhaq tiqghaq-iq Yeqsur-anr tiqjeq-iq maqpar narhaq peuq-euq mae.
\s1 Kali, Aqsur Ghaq-euq Zaqyo La?
\r Mt 22:41-46; Lk 20:41-44
\p
\v 35 Khoerngae, Yeqsur, uqduq tanqnymr nymrma-euq lafkhoer maeqnaeq tsovnaeqluf ngae, aqyawf maf-anr heulof-aer narhaq-euq mae, “Aqjeq mirnae zanr maeq-eu deuq, Kali-aq, Daqbir-euq Zaqyo mae laer aer-eu la?
\v 36 Yawshawr Saflar, Daqbir-anr sheuqghae ngae, aqyawf-euq mawrdo nae heulof-aer aertaq-euq mae, ‘Sanqpaq Miqyaer, ngaq-euq Sanqpaq-anr aernaeq-euq,
\p \qt “Ngar, nawq-anr muir-eu deuq, nawq-euq aqkuir cawqtaqduq maqbi pyeuflar-euq khoerkeuvni, ngaq-euq armar paw nuir-awq.” ’ \qt*
\rq (Jc 110:1)\rq*
\p
\v 37 Daqbir, aqyawf-euq mawrdo khawf aqyawf-anr ‘Sanqpaq’ laer kur-eu ngeur nar-aq, aqyawf aqjox-aer Daqbir-euq Zaqyo par pyeufnya-eu la?” Tsawrhaq armaf mafma laqkhaq caertavni aqyawf maeq-eu gar narhaq luf-eu mae.
\s1 Yeqsur, Zanr Maeq-eu Deuq-anr Daeq-euq
\r Mt 23:1-36; Lk 20:45-47
\p
\v 38 Yeqsur, aqyawf maf-anr maeqnaeq tsovnaeq ngae heulof-aer aernaeq-euq mae: “Nawmaf, zanr maeq-eu deuq-anr yanr-awq, aqyawf maf-aq, paerkhanq paermanr dmdm-aer canmawf-eu mae. Laevkawv doeni aqcawq, aqyawf maf-anr dawqcawq puqlar-eu gar geufmawf-eu mae.
\v 39 Zanrdawq khawqnymr-euq lafkhoer khanqsaer javdzaeq-eu nuirduq-anr nuirmawf-awr, yawbuibui ngae muiqdzaeq-eu nuirduq-anr nuirmawf-eu mae.
\v 40 Aqyawfmaf, miqcoeq miqma-euq nymr-anr khaeqdzaq khavdzaq-eu mae. Aqcawq bimawr-eu gharduq guiqlanq ghawqmanrni shar-eu mae. Tsawrhaq khoerdeuq-aq, aqcawq-euq navmaqtser yarkhaq dar-eu gar yadaq taef-a.”
\s1 Miqcoeq Miqma Tiq Ghaq-euq Pyurdamq
\r Lk 21:1-4
\p
\v 41 Khoerngae, Yeqsur pyurdamq dawvduq-euq dawrnaq-aer nuir-awr, pyur damqlar-eu tsawrhaq deuq pyurdamq aqjox-aer damq-eu nga laer hawluf-eu mae. Smrmuiq smrbaw ghawqmya ghaq pyur ghawqmya’ni dawvanr-eu mae.
\v 42 Khoerngae, irshaq irtaw miqcoeq miqma tiq ghaq lar-awr, tiq paev poeq-eu guiqshuir marbyav\f + \fr 12:42\fk Guiqshuir marbyav \ft Khoerngae yamq-anr nae arpoeq teqdzaeq dzaeq-eu pyur mae.\f* nyiq byav dawvanr-euq mae.
\p
\v 43 Yeqsur, aqyawf-euq zaqlanr deuq-anr kurlaf-awr heulof-aer aernaeq-euq mae, “Ngar, nawmaf-anr aqdirma-aer aernaeq nyar, irshaq irtaw miqcoeq miqma heughaq-aq, pyurdamq khar dawvlar-euq tsawrhaq dawqtawv luf-euq myavmaqtser dawv-euq mae.
\v 44 Aqjeq mirnae aernar-aq, nuideuq-aq, ghawqmya’ni jav-eu gar nae yurdov-awr dawvlar-euq mae. Aerkhawf, miqcoeq miqma heughaq-aq, shaq duidui-eu lafkhoer, aqyawf kharjav-eu bifnaeq jir-awr, yawdaef daef-eu gharduq maqtaqni dawvanr jir-euq mae.”
\c 13
\s1 Uqduq Tanqnymr Nymrma Yapyav-ir-eu
\r Mt 24:1-2; Lk 21:5-6
\p
\v 1 Yeqsur, uqduq tanqnymr nymrma-anr nae dovleluf ngae, aqyawf-euq zaqlanr tiq ghaq, Yeqsur-anr aernaeq-eu, “Saqlaq-or! Hawsher-eq, khaqlo heudeuq arnavni huiq-awr, nymr heudeuq khawf arnavni hawmuiq-eu nga!”
\p
\v 2 Khoerngae, Yeqsur, aqyawf-anr aernaeq-eu, “Nawr, zawr huiq-eu nymr heudeuq-anr mawrluf-eu nga aerlawq? Khaqlo loma heudeuq tiqsiq-euq khoertav tiqsiq maqjav-eu gar keuvni, yabi daepyav dzaejir taef-a.”
\s1 Arsaq Saq-eu Aryamq Paelar-euq
\r Mt 24:3-14; Lk 21:7-19
\p
\v 3 Khoernar-aq, Yeqsur, uqduq tanqnymr nymrma-euq nuibaq-anr jav-eu Saqloq gawqjawq-anr nuirluf ngae, Beqtuvluv, Yaqkov, Yorhaq hawr-eu Aqdaeqlaeq aqha’maf taef-aer ciqcurni lar-awr, Yeqsur-anr narhaq-eu,
\v 4 “Garkawv heudeuq aqmyan pyeuflar-eu la? Heudeuq dawqtawvluf pyeuflar-eu laer ghae ngae, bisiq bimawr-eu arsaq saq-eu jeq, aqgeu jeq ya’mawr-eu la?”
\p
\v 5 Khoerngae, Yeqsur, aqyawf maf-anr heulof-aer aernaeq-euq mae: “Nawmaf, aqcawq nae maqbi sheuqbanq ghaeni yanr-awq.
\v 6 Tsawrhaq ghawqmya’ni ngaq-euq tsawrmyanr zmqzmq-aer, ‘Ngar-aq, Kali ma’ laer aeraer-aer, tsawrhaq ghawqmya ni-anr sheuqbanqghae taef-a.
\v 7 Guirdeuv deuvluf-eu gar hawr-eu guirdeuv deuv-eu laer ghaeluf-eu gar nawmaf yagaq taef-a. Aerkhawf, taq tsawqguv-ir, aqjeq mirnae aernar-aq, khoerdeuq ya pyeuflar taef-a. Aerkhawf, arsaq saq-eu maqngeur-a siq.
\v 8 Tsawrjeuq tiqjeuq tirjeuq, mirkhanq tiqkhanq tirkhanq deuvcaecae taef-a. Ghawqmya gar mirluv luvlar-awr, maef-awr shuf-eu jeq hawr-eu shaq-awr zanq-eu jeq keuvle taef-a. Heudeuq dawqtawvluf shaq-awr zanq-eu ardanq bae-eu taef-a siq.
\p
\v 9 “Nawmaf yawqhar yawqha yawmuiq-aer yanr-awq. Aqjeq mirnae aernar-aq, aqcawq, nawmaf-anr khavma armur-anr\f + \fr 13:9 \fk Khavma armur \ft Armur heumur-euq lafkhoer tsawrhaq heudeuq keuq-eu mae: pirma aqyuif deuq, aqyuif aqtsu deuq hawr-eu zanr maeq-eu deuq.\f* a’naeq taef-a. Nawmaf, zanrdawq khawqnymr-euq lafkhoer yabi diq taef-a. Nawmaf, ngaq-euq baqda’nae, mirkhanq-anr uvlanr-eu deuq hawr-eu sanqpaq deuq-euq maeqshi yawf-awr, aqyawf maf-anr sarkir yakamq taef-a.
\v 10 Aerkhawf, guiqlanqdawq heu, mirkhanq-euq tsawrjeuq dawqtawv luf-anr jeqhu yabi gaqdoe-ir taef-a.
\v 11 Aqcawq, nawmaf-anr yarkhaq dar-eu nymr-anr sheuqghae ngae, nawmaf aqjox-aer ya’ngaeq yatmr-eu laer, maq keuvlar-euq minav-aer khanq taqlanr. Khoerngae yamq-anr nawmaf-anr bingaeq bitmr laf-eu lof-aer ngaeq-awr tmr-awq. Aqjeq mirnae aernar-aq, dawq ngaeq-eu ghaq-aq, nawmaf maqngeur-eu, Yawshawr Saflar mae.
\p
\v 12 Khoerngae, yawqha-euq maernmr yawkaq shir-eu gar keuvni anqdzaq-awr, aqda khawf yawqha-euq zaq-anr khoerlof-aer janr taef-a. Zaqdeuq khawf aqma aqda-anr muir-awr bishirni tov taef-a.
\v 13 Khoeruqtaf, ngaq-euq tsawrmyanr baqda’nae, tsawrhaq dawqtawvluf nawmaf-anr byae taef-a. Aerkhawf, arsaqsaq ngae keuvni zif-eu tsawrhaq-aq, yabuq-ir taef-a.
\s1 Shaqdui Zanq Duidui-eu Jeq
\r Mt 24:15-28; Lk 21:20-24
\p
\v 14 “Miqyaer gharduq ngaeqdan-eu Daqyeqlar nae aertaq-euq lof-aer, ‘Nawmaf, lavcawvbyov jir-eu ardzaeq-aer jawf-eu jeq’ jav paq-aer maqghae-eu jawrduq-anr javluf-eu gar ya’mawr ngae,” (Yaerbof heu-anr gui-eu tsawrhaq ghovshaw luf-ur) “Yurdav mirkhanq-anr jawr-eu tsawrhaq deuq danrtav caevdav lef-awq.
\v 15 Nymrmq-anr dav-eu tsawrhaq taq zafkale, myawq laq-ir-eu laer khawf irkanr taq urler.
\v 16 Yarngae jawr-eu tsawrhaq ghofler-awr maeqtsoeq taq laqler.
\v 17 Khoerngae yamq-anr, aqnyir piluf-eu deuq hawr-eu aqcoer dawr-eu zaqnanq-euq aqma deuq, ghawqshar shaq-aer ya ghaesaef taef-a.
\v 18 Yacaev-eu khoeryamq, tsanqgav yamq-anr maqya tsaqlarni nawmaf guiqlanq shar-awq.
\v 19 Aqjeq mirnae aernar-aq, Miqyaer mqbae mirbae bae-euq nan-anr nae iqnan keuvni, maq pyeuflar haw-euq uqtaf, aqkar khawf maq pyeuflar-eu shaqdui zanq duidui-eu jeq, aryamq heuyamq-anr keuvle taef-a.
\v 20 Sanqpaq Miqyaer, arnan aryamq khoer-anr maq lavnymr-euq law nar-aq, tsawrhaq tiqghaq-iq maqbuq-ir nya-ar. Aerkhawf, aqyawf nae tserdov-awr tsaqtsov taq-euq deuq-euq gharduq sharnoeq-awr, aqyawf arnan aryamq khoer-anr lavnymr-euq mae.
\p
\v 21 “Khoerngae, ‘Hawlar-awq, Kali heugar jawr ngar-a, Kali khoergar jawr-eu mae’ laer tsawrhaq tiqghaqnav nawmaf-anr aerlar-eu khawf, nawmaf taqjan.
\v 22 Aqjeq mirnae aernar-aq, Kali jaqmyawf deuq hawr-eu Miqyaer gharduq ngaeqdan-eu jaqmyawf deuq dovle taef-a. Ghaenya nar-aq, tserdov taq-euq tsawrhaq deuq-anr khawf sheuqbanq ghaeni, bisiq bimawr-eu jeq hawr-eu zanqler paq-aer ghae-eu deuq aqyawfmaf janrmaeq taef-a.
\v 23 Khoermirnae, nawmaf yanr-awq de-eq. Garkawv maq pyeuflar-euq minav-aer, ngar, nawmaf-anr yawqjeq navluf aernaeq jir-euq ma.
\s1 Tsawrhaq-euq Zaqyo Zafka Le-eu
\r Mt 24:29-31; Lk 21:25-28
\p
\v 24 “Arnan aryamq khoer-euq lafkhoer, shaqdui zanq duidui-eu aryamq khoer dzeur-euq nar-aq, nanrma zanrtsuini pyeuf-ir-awr, bala khawf yawshaef maqpar bya-aer,
\v 25 aqguir deuq mq-anr nae gaka le-awr, mqtav-euq baoq dawqtawvluf luvlar nyaelarjir taef-a.
\p
\v 26 \qt Khoerngae, aqyawfmaf, Tsawrhaq-euq Zaqyo zawr huiq-eu baoq hawr-eu yawshaef khanqsaer-euq lafkhoer, mqdmr-anr dziq-awr zafka le-eu gar ya’mawr taef-a.\qt*
\rq (Dyl 7:13)\rq*
\p
\v 27 Khoerngae, aqyawf, aqyawf-euq mqtav ghaqkhaer deuq-anr khaerghae-awr, mirma oeqcoer oeqbawq-anr luf, mq heudzer-anr nae khoerdzer-anr keuvni, aqyawf nae tserdov taq-euq tsawrhaq deuq-anr bi kuruiqlaf taef-a.
\s1 Siqguq Arbawr-anr Haw-awr Yamqlaw Tof-awq
\r Mt 24:32-35; Lk 21:29-33
\p
\v 28 “Nawmaf siqguq arbawr-anr haw-awr dzawgeuf-awq. Arbawr khoer, lafmyav-anr bawnmq nmqlar-awr pafcoev coevlar-euq nar-aq, jawrla yamq dovle shaw-iq ngar-a laer nawmaf siqnya-eu mae.
\v 29 Khoerlof-aer durni, garkawv heudeuq dawqtawvluf pyeuflar luf-eu gar nawmaf ya’mawr ngae, aryamq khoeryamq paele luf-awr, ghovkhaeq-anr oekeuv-euq ngar-a laer siqnya-awq.
\v 30 Ngar, nawmaf-anr aqdirma-aer aernaeq nyar, heuzir\f + \fr 13:30 \fk Heuzir \ft Heudawq-aq, heujeuq heuca, Irsaqleqlav tsawrjeuq-anr khawf toeqmaeq mawf-eu mae.\f* maqjir-euq minav-aer, heudeuq dawqtawvluf pyeuflar taef-a.
\v 31 Mq hawr-eu mir byov-ir taef-a. Aerkhawf, ngaq-euq dawq-aq, tiqjawr-iq maqbyov-ir-ar.
\s1 Tiqghaq-iq Arnan Aryamq Maq Siqnya-a
\r Mt 24:36-44
\p
\v 32 “Aerkhawf, tsawrhaq tiqghaq-iq arnan hawr-eu aryamq khoer-anr maq siqnya-a. Mq-euq khoertav jawr-eu mqtav ghaqkhaer deuq khawf, Zaqyo khawf maq siqnya-a. Aqda Miqyaer tiq ghaq taef-aer siqnya-eu mae.
\v 33 Aryamq khoeryamq aqmyan keuvle-eu la laer nawmaf maq siqnya-eu mirnae, guiqlanq sharshar-aer yawbeur beur-aer jawr-awq.
\v 34 Aryamq khoer-aq, tsawrhaq tiq ghaq, yawqkhanq yawqmir yawq-anr ir-euq gar dur-eu mae. Aqyawf ir-eu laer ghae ngae, zaqkhav yawqghaq navluf-anr aryaq bif-awr, gar khawf birnaeq yaf-euq uqtaf, larghov-anr lof-eu ghaq-anr khawf, yawbeur beur-aer lofni dawq bifyaf-euq mae.
\p
\v 35 Nawmaf, nymrsanr ghaq aqgeu ngae ghoflar-eu la laer maq siqnya-eu mirnae, nawmaf yawbeur beur-aer jawr-awq. Uqciftaw paw maqsiq, saerghanr caelar ngae maqsiq, yapoer doerlar ngae maqsiq, uqshawq paw maqsiq.
\v 36 Maqngeur nar-aq, maqnoeq maqdur-aer jawr ngae, aqyawf ghofkeuv lar-awr, nawmaf yufkhav taq-euq gar mawr taef-a.
\v 37 Ngar, nawmaf-anr aernaeq luf-eu heudeuq, tsawrhaq dawqtawv luf-anr khawf aernaeq luf-eu ma. Yawbeur beur-aer jawr-awq!”
\c 14
\s1 Yeqsur-anr Saef-eu Laer Jawq-eu
\r Mt 26:1-5; Lk 22:1-2; Yh 11:45-53
\p
\v 1 Baqsaqkaq yawbui bui-eu hawr-eu daeqtseq maqdawv-euq kaqmur yawbui bui-eu aryamq maq keuvlar-euq nyiq nan ca ngae, pirma aqyuif deuq hawr-eu zanr maeq-eu deuq jaqmyawf maershuir-euq lafkhoer aqjox-aer ghae-awr nae, Yeqsur-anr nyaef-awr saefdzae nya-eu paq nga laer jawqluf-eu mae.
\v 2 Aqyawfmaf aer-eu, “Yawbui builuf ngae, aqyawf-anr maq nyaefnya nga siq. Khoerlof-aer janr nar-aq, tsawrhaq armaf deuq luiqgha lar-eu gar yaguv nga.”
\s1 Yeqsur-anr Tsir Yawsaw Shaevdav-euq
\r Mt 26:6-13; Yh 12:1-8
\p
\v 3 Khoerngae, Yeqsur, Beqtaqnir pu-anr jawr-eu coiqdoi narhaw-euq Sirmoq-euq nymr-anr hawqjawq jawqluf ngae, zaqmiq aqbur tiq ghaq arpoeq zawr khav-eu tsir yawsaw danq-eu lopyur martsaf tiq tsaf ciqlaf-euq mae. Aqyawf martsaf khoertsaf daepav-awr, tsir yawsaw khoer Yeqsur-euq uqduq-anr shaevdav-euq mae.
\v 4 Aerkhawf, khoergar jawr-eu tsawrhaq tiqghaqnav nuikhanr maqshir-aer zaqmiq aqbur khoerghaq-anr daeq-eu, “Aqjeq mirnae tsir yawsaw teu, tox-aer lavcawv-eu le?
\v 5 Tsir yawsaw teu anq lawnmr-aq, pyur 300 byav\f + \fr 14:5 \fk Tiq byav \ft Heu-aq, tsawrhaq tiq ghaq, tiq nan mr-euq ghaqgarpoeq mae.\f* dzaeqni anqza-awr, shaqzaq zanqzaq-anr bifnaeq nya-eu beu.” Aqyawfmaf, aqyawf-anr yawkhav-aer ngaeqcoeq naeq-eu mae.
\v 6 Khoerngae, Yeqsur heulof-aer aernaeq-euq mae: “Aqyawf-euq navni bijav-awq! Nawmaf, aqjeq ghae-eu aqyawf-anr lavbanq-eu le? Aqyawf, ngaq-anr yawmuiq tiqjeq janrnaeq laf-euq mae.
\v 7 Aqjeq mirnae aernar-aq, shaqzaq zanqzaq deuq, nawmaf naeq-aer aqmyanluf jawr taef-a. Nawmaf janrmawf nar-aq, aqgeu ngae khawf aqyawf maf-anr yawmuiq jeq janrnaeqnya taef-a. Aerkhawf, ngar, nawmaf naeq-aer aqmyanluf jawr-eu maqngeur.
\v 8 Aqyawf-aq, aqyawf khar ghaenya-eu lof-aer janr-euq mae. Ngaq-anr duqpanq-eu gharduq, maq duqpanq-euq minav-aer, aqyawf, ngaq-euq mawrdo-anr tsir yawsaw shaevdav naeqlaf-euq mae.
\v 9 Ngar, nawmaf-anr aqdirma-aer aernaeq nyar, mirtsaq doeni guiqlanqdawq heu khar maeqkeuv-ir gar, zaqmiq aqbur heughaq nae mr-euq garkawv heu khawf maeqnaeq-awr, aqyawf-anr noeqkeuv taef-a.”
\s1 Yurdav, Yeqsur-anr Anqdzaq-euq
\r Mt 26:14-16; Lk 22:3-6
\p
\v 10 Khoerngae, ghaqkhaer 12 ghaq-euq lafkhoer keuq-eu Yurdav Irsaqgaqliqoq-aq, pirma aqyuif deuq-anr Yeqsur anqdzaq-eu laer aqyawfmaf jawr-eu gar le-euq mae.
\v 11 Aqyawfmaf yagaq ngae laqkhaqcaer duidui-awr, aqyawf-anr pyur bif ma laer aertsaev naeq-euq mae. Khoernar-aq, Yeqsur, aqyawf maf-euq aqlaf-anr a’naeq-eu aqmyan yaeflar-eu nga laer aqyawf jawqluf-eu mae.
\s1 Baqsaqkaq Dzaqbyawr Dzaqtaf-euq
\r Mt 26:17-25; Lk 22:7-13; Yh 13:1-30
\p
\v 12 Daeqtseq maqdawv-euq kaqmur yawbui ardanqbae ngae nan-aq, Baqsaqkaq yawrzaq lawrnaeq-eu nan mae. Aqyawf-euq zaqlanr deuq, Yeqsur-anr narhaq-eu, “Baqsaqkaq dzaqbyawr dzaqnya’ni, nawr, nga’maf-anr nawq-euq gharduq aqgeugar bi laeqhmq-ir mawf-eu nya?”
\v 13 Khoerngae, Yeqsur, aqyawf-euq zaqlanr nyiq ghaq-anr heulof-aer aernaeq-awr khaerghae-euq mae: “Nawnyaf, meuq-anr urler ngae, ircuf oeqlanq baf-awr can-eu zaqyo aqli tiq ghaq-anr ya tanqpuq taef-a. Nawnyaf, aqyawf-euq maeqnan cantae ghae-awq.
\v 14 Aqyawf aqgeu nymr-anr ur-ir-eu maqkaq, nawnyaf, nymrsanr ghaq-anr heulof-aer aernaeq-awq, ‘Saqlaq aernyar-eu, “Ngar, ngaq-euq zaqlanr deuq naeq-aer Baqsaqkaq dzaqbyawr dzaqnya’ni, daqyan-euq kuvlawv aqgeugar jav-eu la?” ’
\v 15 Khoerngae, aqyawf, nawnyaf-anr laftav tiv-anr jav-eu yawmuiq-aer lavluiv-awr lavsav taq-euq kuvlawv lawvma tiq lawv-anr, sheuqhaw naeqlaf taef-a. Nawnyaf khoergar aqdui maf-euq gharduq laeqhmq taq-awq.”
\v 16 Zaqlanr khoer nyiq ghaq dov-ir-awr, meuq-anr ur-ir ngae, yawqjeq navluf Yeqsur nae aernaeq-euq lof-aer jav-eu gar ya’mawr-euq mae. Khoernar-aq, aqyawfnyaf Baqsaqkaq dzaqbyawr laeqhmq-euq mae.
\p
\v 17 Khoernar-aq, uqcif cifle ngae, Yeqsur hawr-eu ghaqkhaer 12 ghaq oe-euq mae.
\v 18 Aqyawfmaf hawqjawq jawq-awr dzaqluf ngae, Yeqsur aernaeq-eu, “Ngar, nawmaf-anr aqdirma-aer aernaeq nyar, nawmaf-euq lafkhoer ngaq naeq-aer tiqgar dzaqluf-eu tiq ghaq, ngaq-anr anqdzaq taef-a.”
\v 19 Aqyawfmaf noeqshaq duidui-eu lafkhoer, tiqghaq sair tiqghaq, aqyawf-anr narhaq-eu, “Ngar-a lor? Ngar-a laq?”
\v 20 Yeqsur, aqyawf maf-anr heulof-aer aerkhof naeq-euq mae, “Zaqlanr 12 ghaq-euq lafkhoer ngaq naeq-aer khmqmaq tiq khmq-anr laefdzaq luf-eu khoerghaq mae.
\v 21 Tsawrhaq-euq Zaqyo-aq, Yaerbof-euq lafkhoer aqyawf-euq garkawv boftaq-euq lof-aer ya ghofler-eu mae. Aerkhawf, Tsawrhaq-euq Zaqyo-anr anqdzaq-euq ghaq-aq, ghawqshar shaq-aer ya ghaesaef taef-a. Heughaq-aq, maq daefle-euq lawnmr-aq, aqyawf-euq gharduq muiqdzaeq-eu mae.”
\s1 Sanqpaq-euq Cifhawq Dzaqbyawr
\r Mt 26:26-30; Lk 22:14-20; 1Glt 11:23-26
\p
\v 22 Aqyawfmaf cifhawq dzaqluf ngae, Yeqsur, kaqmur yur-awr, Miqyaer-euq guiqlanq-anr jaceuq-euq mae. Khoernar-aq, kaqmur ngawqpyaeq-awr, zaqlanr deuq-anr bifnaeq-awr aer-eu, “Heu-aq, ngaq-euq mawrdo ma. Yur-awr dzaq-awq.”
\v 23 Khoernar-aq, aqyawf, khmqmaq ciq-awr, Miqyaer-euq guiqlanq-anr par jaceuq-euq mae. Khoernar-aq, aqyawf, aqyawf maf-anr ciqnaeq-awr, aqyawfmaf yawqghaq navluf dawr-euq mae.
\v 24 Khoerngae, Yeqsur heulof-aer aer-eu mae, “Heu-aq, dawqma sarjax yawshuif-anr taf-eu ngaq-euq shiq ma. Tsawrhaq ghawqmya ni-euq gharduq bi yoerle-eu ma.
\v 25 Ngar, nawmaf-anr aqdirma-aer aernaeq nyar, Miqyaer uvlanr-eu jeq-euq lafkhoer, aqgaf dzaruir yawshuif yadawr-eu arnan maq keuvlar-eu siq khoer-aq, ngar, aqgaf arsiq-euq dzaruir maqpar dawr ma.”
\v 26 Aqyawfmaf jaceuq-eu dawqcar carghaq-euq nar-aq, dov-ir-awr Saqloq gawqjawq paw le-euq mae.
\s1 Beqtuvluv, Yeqsur-anr Maqsiq Laer Pyaer Taef-a
\r Mt 26:31-35; Lk 22:31-34; Yh 13:36-38
\p
\v 27 Khoerngae, Yeqsur, aqyawf maf-anr heulof-aer aernaeq-euq mae, “Nymrcif nawmaf yawqghaq navluf ngaq-euq baqda’nae sanqtiftif taef-a. Aqjeq mirnae aernar-aq, Yaerbof-euq lafkhoer heulof-aer boftaq-euq mae,
\p \qt ‘Ngar, yawr bo-eu ghaq-anr diq ngae, yawrdeuq caevbyavjir taef-a.’ \qt*
\rq (Zkl 13:7)\rq*
\p
\v 28 “Aerkhawf, ngar ghofdaef lar-euq nar-aq, nawmaf-euq maeqhu nae Gaqliqlaer mirkhanq-anr le ma.”
\p
\v 29 Khoerngae, Beqtuvluv, aqyawf-anr aernaeq-eu, “Aqcawq yawqghaq navluf sanqtiftif jir-euq khawf, ngar-aq, sanqtif maqtif.”
\v 30 Yeqsur, Beqtuvluv-anr aernaeq-eu, “Ngar, nawq-anr aqdirma-aer aernaeq nyar, iqnan, nymrcif yapoer nyiq tanq maq doerlar-euq minav-aer, nawr, ngaq-anr maq siqnya nya laer smq pov keuvni pyaer taef-a.”
\v 31 Khoerngae, Beqtuvluv yawkhav-aer mrdeur-awr Yeqsur-anr aernaeq-eu, “Ngar, nawq naeq-aer tiqkawv lof-aer yashir khawf, ngar, nawq-anr maq siqnya nya laer tiqjox-iq maqpyaer.” Zaqlanr nuideuq khawf khoerlof-aer aer-eu mae.
\s1 Geqseqmaqnir-euq Lafkhoer Guiqlanq Shar-euq
\r Mt 26:36-46; Lk 22:39-46
\p
\v 32 Khoernar-aq, aqyawfmaf, Geqseqmaqnir laer kur-eu tsanr-anr oekeuv-euq mae. Yeqsur, zaqlanr deuq-anr aernaeq-eu, “Ngar guiqlanq sharler-eu yawkaq-anr heugar nuirtawq-awq.”
\v 33 Khoernar-aq, Yeqsur, Beqtuvluv, Yaqkov hawr-eu Yorhaq-anr sheuq-awr le-euq mae. Khoerngae, aqyawf nuima tiqpawf-iq maqsar-aer noeqshaq duidui-awr,
\v 34 aqyawf maf-anr aernaeq-eu, “Ngaq-euq nuima saflar noeqshaq-eu shir shaw-iq mir-a, nawmaf heugar yawbeur beur-aer jawrtawq-awq.”
\v 35 Khoernar-aq, aqyawf maeqhu paw uicuiv par lejiv-awr, mirtsa awbyav-awr nae, ghaenya nar-aq, aryamq khoer aqyawf-anr nae bidzeur-ir laf laer guiqlanq shar-euq mae.
\v 36 Aqyawf aer-eu, “Aqba, Aqda-or! Nawr yawqjeq navluf janrnya-eu mae. Khmqmaq heu, ngaq-anr nae ciqdzae naeqlaf-awq. Aerkhawf, ngar nuima tsaq-eu lof-aer taqbi pyeuf, nawr nuima tsaq-eu lof-aer bipyeuf law.”
\p
\v 37 Aqyawf ghoflar ngae, aqyawfmaf yufkhav taq-euq gar ya’mawr-awr, Beqtuvluv-anr heulof-aer aernaeq-euq mae, “Sirmoq-or! Nawr yufkhav luf-eu le lor? Naqliq tiq laf taef-aer khawf yawbeur beur-aer maq jawrcoer nya laq?
\v 38 Nawmaf murjur jurlar-eu gar maqya tawvlerni, yawbeur beur-aer guiqlanq sharshar-aer jawr-awq. Nawmaf mrmawf-eu nuima saflar keuv-eu khawf, shiqshaq paw-aq, ghaqbyaev byaev-eu nga.”
\v 39 Aqyawf parir-awr, aqyawf tiqdawq parshar-euq mae.
\v 40 Khoernar-aq, aqyawf ghoflar ngae, zaqlanr deuq myavnuiv maq byaedir coer-eu mirnae yufkhav taq-euq gar parya mawr-euq mae. Aqyawfmaf, aqyawf-anr aqjox-aer ya aerkhof naeq-eu laer maq siqnya-a.
\v 41 Aqyawf smq pov tiqpov ghoflar ngae, aqyawf maf-anr heulof-aer aernaeq-euq mae, “Nymq-mr keuvni nawmaf yufkhav yufkhav-aer ghaqnaq naqluf-eu le siq lor? Ghaq-ar, Tsawrhaq-euq Zaqyo, iqbaxzaq-euq aqlaf-euq lafkhoer yabi a’naeq-eu aryamq keuvlar-euq ngar-a.
\v 42 Tur-awq, le kar-eur. Hawsher-eq, ngaq-anr anqdzaq-eu ghaq oekeuv-euq ngar-a!”
\s1 Yeqsur-anr Nyaef-euq
\r Mt 26:47-56; Lk 22:47-53; Yh 18:3-12
\p
\v 43 Yeqsur khoerlof-aer aernaeq luf-eu nyiqpav-aer, ghaqkhaer 12 ghaq-euq lafkhoer keuq-eu Yurdav laer kur-eu ghaq oekeuv-euq mae. Micaer hawr-eu darkawq sheuluf-eu tsawrhaq baqmaf khawf aqyawf naeq-aer oeluf-eu mae. Pirma aqyuif deuq, zanr maeq-eu deuq hawr-eu aqyuif aqtsu deuq nae aqyawf maf-anr khaerghae lef-euq mae.
\v 44 Yeqsur-anr anqdzaq-euq khoerghaq, tsawrhaq khoerdeuq-anr bisiqni heulof-aer aernaeq taq-euq mae, “Ngar maeqsaw aqgeu ghaq-anr saw nar-aq, khoerghaq mae de-eq, nawmaf, aqyawf-anr nyaef-awr, yawmuiq-aer tsanr ghae-awq.”
\v 45 Yurdav oekeuv-euq naeq-aer Yeqsur jawr-eu gar ir-awr, “Saqlaq-or! Saqlaq-or” laer kur-awr, aqyawf-anr maeqsaw saw-euq mae.
\v 46 Khoerngae, aqyawfmaf, Yeqsur-anr nyaef-awr nyaeftaeq taq-euq mae.
\p
\v 47 Gardzer paw yawfluf-eu tsawrhaq deuq-euq lafkhoer nae tiq ghaq, micaer ghawrdov-awr, pirma yawhuiq ghaq-euq kuirlaf zaqkhav-anr coerghae-awr nae, aqyawf-euq naqpaf tiq pyawq coertsaev-euq mae.
\v 48 Khoerngae, Yeqsur, aqyawf maf-anr heulof-aer aernaeq-euq mae, “Nawmaf tanrjoe-anr nyaef-ir-eu lof-aer, micaer hawr-eu darkawq sheu-awr ngaq-anr nyaefle-euq le lor?
\v 49 Ngar yawqnan navluf, uqduq tanqnymr nymrma-euq lafkhoer maeqnaeq tsovnaeqluf ngae, nawmaf jawrluf-eu mae. Aerkhawf, nawmaf, ngaq-anr maqnyaef-a. Heulof-aer pyeuflar-euq-aq, Yaerbof-euq lafkhoer boftaq-euq lof-aer byanlar-euq ngar-a.”
\v 50 Khoerngae, zaqlanr dawqtawvluf, aqyawf-anr byaerdzae yaf-awr caevbyov jir-euq mae.
\p
\v 51 Khoerngae, aqli zaqguq tiq ghaq, arbui tiq kanr taef-aer tsanrkaq-awr, Yeqsur-euq maeqnan cantae luf-eu mae. Tsawrhaq khoerdeuq, aqyawf-anr nyaef ngae,
\v 52 aqyawf arbui khoerkanr pyaeqdzae yaf-awr, nermyawvni caev-euq mae.
\s1 Khavma Armur, Yeqsur-anr Yarkhaq Dar-euq
\r Mt 26:57-68; Lk 22:54-55,63-71; Yh 18:13-14,19-24
\p
\v 53 Khoernar-aq, tsawrhaq khoerdeuq, Yeqsur-anr pirma yawhuiq ghaq jawr-eu gar sheuqghae-euq mae. Pirma aqyuif deuq, aqyuif aqtsu deuq hawr-eu zanr maeq-eu deuq dawqtawvluf lartaq-awr khoergar uiqluf-eu mae.
\v 54 Khoerngae, Beqtuvluv-aq, pirma yawhuiq ghaq-euq povka-anr keuvni, Yeqsur-euq maeqnan uicuiv garmanr kaq-eu gar cantae luf-eu mae. Khoernar-aq, lofpir-eu kuirlaf deuq naeq-aer nuir-ir-awr miqdzaq-anr yawgav lmrluf-eu mae.
\p
\v 55 Pirma aqyuif deuq hawr-eu khavma armur murlan-aer, Yeqsur yashirni, aqyawf-euq khoertav iqbax taq-eu tsawrhaq pov-euq khawf maq povmawr nya-a.
\v 56 Aqjeq mirnae aernar-aq, tsawrhaq ghawqmya ghaq aqyawf-euq garkawv maqtsaq maqdawr-eu sarkir kamq-eu khawf, aqyawfmaf kamq-eu khoer beugar-eu mae.
\v 57 Khoerngae, tsawrhaq tiqpavnav deuq turlar-awr, aqyawf-euq garkawv maqngeur-eu jeq sarkir kamqkamq-aer iqbax taq-eu,
\v 58 “Aqyawf heulof-aer aer-eu gar nga’maf yagaq-euq ma, ‘Ngar, aqlaf nae tsovtaq-euq uqduq tanqnymr nymrma heu-anr pyavdzae-awr, aqlaf nae tsov-euq maqngeur-eu uqduq tanqnymr nymrma yawqnymryawq, smq nan-euq lafkhoer tsovpar ma.’ ”
\v 59 Aqyawfmaf khoerlof-aer kamq-eu khawf, aqyawfmaf kamq-eu khoer beugar-eu mae.
\p
\v 60 Khoerngae, pirma yawhuiq ghaq, aqyawf maf-euq ghanrcae turlar-awr, Yeqsur-anr narhaq-eu, “Tsawrhaq heudeuq, nawq-euq khoertav iqbax taqtaq-aer sarkir kamq-eu gar, nawr tiqjeq-iq maq aerkhof naeq-eu le lor?”
\v 61 Aerkhawf, Yeqsur tiqdawq-iq maq aerkhof-aer ciqcurni jawr-eu mae. Pirma yawhuiq ghaq, aqyawf-anr par narhaq-eu, “Nawr, Guiqlanq huiq-eu ghaq-euq Zaqyo, Kali laer kur-eu ghaq ma lor?”
\v 62 Khoerngae, Yeqsur aer-eu, “Ngar ngeur ma.
\p \qt Tsawrhaq-euq Zaqyo Baoq-euq armar paw nuirluf-eu gar maqaer, \qt*
\rq (Jc 110:1)\rq*
\p \qt mqtav-euq mqdmr-anr dziq-awr zafka le-eu gar maqaer, nawmaf ya’mawr taef-a.” \qt*
\rq (Dyl 7:13)\rq*
\p
\v 63 Khoerngae, pirma yawhuiq ghaq, aqyawf-euq maeqtsoeq gheupyaeq-awr aer-eu, “Aqduimaf, aqjeq ghae-eu tsawrkaq parpov-eu?
\v 64 Aqyawf, Miqyaer-anr yaeqbawq saerlu-aer aer-eu gar nawmaf ya gaqghaq-euq mae. Nawmaf aqjox-aer noeq-eu nya?” Khoerngae, aqyawfmaf dawqtawvluf, aqyawf shir-eu tsaq mae laer Yeqsur-anr yarkhaq dar-euq mae.
\p
\v 65 Khoernar-aq, tsawrhaq tiqpavnav deuq, Yeqsur-anr duqkhaq khashaeq-awr, aqyawf-euq myavpyawq-anr kafkaq-awr terter-aer aer-eu, “Nawr, Miqyaer gharduq ngaeqdan sher-eq!” Khoernar-aq, lofpir-eu kuirlaf\f + \fr 14:65 \fk Lofpir-eu kuirlaf \ft Heu-aq, uqduq tanqmymr nymrma-anr lofpir-eu pirma-euq kuirlaf deuq-anr aer-eu mae.\f* deuq khawf, aqyawf-anr gheulaf-awr, aqyawf-euq myavpyawq-anr taev-euq mae.
\s1 Beqtuvluv, Yeqsur-anr Maqsiq Laer Pyaer-euq
\r Mt 26:69-75; Lk 22:56-62; Yh 18:15-18,25-27
\p
\v 66 Beqtuvluv lafov paw jav-eu povka-anr jawrluf ngae, pirma yawhuiq ghaq-euq kuirlaf zaqkhav aqbur tiq ghaq oe-awr,
\v 67 Beqtuvluv yawgav lmrluf-eu gar mawr-awr, aqyawf-anr hawtsov taq-awr nae aer-eu, “Nawr khawf aqmyanmyan Naqzaqlaer tsawrhaq Yeqsur naeq-aer jawr-eu ghaq ngar-a.”
\v 68 Aerkhawf, Beqtuvluv pyaer-eu, “Ngar maqsiq, nawr aer-eu dawq teu, ngaq-anr maq ghovshawlar nya.” Khoernar-aq, aqyawf, lanrkhaeq paw ir-euq mae. Khoerngae, yapoer tiq tanq doerlar-euq mae.
\v 69 Khoerngae, kuirlaf zaqkhav aqbur khoerghaq, Beqtuvluv-anr parmawr-awr, dawqpae yawfluf-eu deuq-anr aernaeq-eu, “Teughaq-aq, aqyawf maf-euq armur-euq lafkhoer keuq-eu tiq ghaq mae.”
\v 70 Aerkhawf, Beqtuvluv maqngeur laer tiq pov parpyaer-euq mae. Tiqkhaeq parkar-ir-euq nar-aq, khoergar yawfluf-eu deuq, Beqtuvluv-anr aernaeq-eu, “Nawr-aq, aqdir aqmar aqyawf maf-euq armur-euq lafkhoer keuq-eu tiq ghaq ngar-a! Aqjeq mirnae aernar-aq, nawr khawf Gaqliqlaer tsawrhaq nga laer dawq ngaeq-eu gar nae siqlar-eu beu.”
\v 71 Khoerngae, Beqtuvluv yawqhar yawqha yaqkhaer yaqyaq-aer kamq-eu, “Nawmaf aer-eu heughaq-anr ngar maq siqnya nya.”
\v 72 Beqtuvluv khoerlof-aer aerghaq-euq naeq-aer, yapoer nyiq tanq tiqtanq doerdov laf-euq mae. Khoerngae, Yeqsur nae aqyawf-anr aernaeq-euq dawq khoerdawq-anr aqyawf noeqdov lar-euq mae, “Yapoer nyiq tanq maq doerlar-euq minav-aer, nawr, ngaq-anr maq siqnya nya laer smq pov keuvni pyaer taef-a.” Beqtuvluv garkawv khoer-anr sharnoeq-awr yawkhav-aer ngoer-euq mae.
\c 15
\s1 Pirlav, Yeqsur-anr Narhaq-euq
\r Mt 27:1-2,11-14; Lk 23:1-5; Yh 18:28-38
\p
\v 1 Uqbya byalar-euq naeq-aer, pirma aqyuif deuq, aqyuif aqtsu deuq, zanr maeq-eu deuq hawr-eu khavma armur deuq dawqtawvluf uiqler-awr bawqdzaq-euq mae. Khoernar-aq, Yeqsur-anr paf-awr nae Pirlav jawr-eu gar sheuqha naeq-ir-euq mae.
\p
\v 2 Khoerngae, Pirlav, Yeqsur-anr narhaq-eu, “Nawr, Yurdav tsawrhaq-euq Sanqpaq le lor?” Khoerngae, Yeqsur aerkhof naeq-eu, “Nawr aer-eu lof-aer ngeur ma.”
\p
\v 3 Pirma aqyuif deuq, aqyawf-euq khoertav iqbax ghawqmya jeq taq-eu mae. Aerkhawf, aqyawf tiqjeq-iq maq aerkhof naeq-aq.
\v 4 Pirlav, aqyawf-anr par narhaq-eu, “Hawsher-eq, aqyawfmaf, nawq-euq khoertav iqbax ghawqmya jeq taqluf-eu gar nawr tiqjeq-iq maq aerkhof naeq-eu laer ghae-eu le lor?”
\p
\v 5 Khoerlof-aer aer-eu khawf, Yeqsur dawq tiqdawq-iq maq ngaeqkhof naeq-aq. Khoermirnae, Pirlav zanq duidui ler-eu mae.
\s1 Yeqsur Yashirni Dartsaev-euq
\r Mt 27:15-26; Lk 23:13-25; Yh 18:39—19:16
\p
\v 6 Baqsaqkaq yawbui kharbui ngae, kuv-anr ur-eu tsawrhaq deuq-euq lafkhoer, tsawrhaq armaf mafma bi pyaeqdov mawf-eu tiq ghaq-anr, Pirlav, aqyawf maf-anr pyaeqdov naeq-eu zanr jav-eu mae.
\v 7 Khoerngae, Baqlaqbar laer kur-eu tsawrhaq tiq ghaq jawr-eu mae. Aqyawf-aq, puiq-awr muir-eu baqmaf gm-awr puiq-awr muir ngae, tsawrhaq-anr saef-euq mirnae, shmrcav nae bi paftaq-euq mae.
\v 8 Khoerngae, tsawrhaq armaf mafma, Pirlav jawr-eu gar le-awr, aqmyanmyan janr-eu lof-aer janrnaeq laf-awq laer yawkhav-aer gur-eu mae.
\p
\v 9 Aerkhawf, Pirlav, aqyawf maf-anr narhaq-eu, “Nawmaf, ngaq nae nawmaf-euq gharduq Yurdav tsawrhaq-euq Sanqpaq-anr bi pyaeqnaeqmawf mir-a lor?”
\p
\v 10 Pirma aqyuif deuq, Yeqsur-anr myavnav nav-eu mirnae, ngar jawr-eu gar sheuqha lar-euq nga laer Pirlav siqnya-eu mae.
\v 11 Aerkhawf, aqyawf nae aqyawf maf-euq gharduq Baqlaqbar-anr pyaeqnaeqni pirma aqyuif deuq, tsawrhaq armaf mafma-anr lavluiq taq-euq mae.
\p
\v 12 Pirlav, aqyawf maf-anr narhaq-eu, “Tox-aer mar-iq, Yurdav tsawrhaq-euq Sanqpaq laer nawmaf kur-eu ghaq-anr ngar aqjox-aer bi janrnaeq mawf-eu nya?”
\p
\v 13 Khoerngae, aqyawfmaf yawkhav-aer tiq pov pargur-eu, “Aqyawf-anr lafyaq-euq khoertav tafsaef-awq.”
\p
\v 14 Khoerngae, Pirlav, aqyawf maf-anr narhaq-eu, “Aqjeq mirnae bi tafsaef mawf-eu nya, aqyawf yawdoer aqjeq mr-euq la?” Khoerngae, aqyawfmaf ngaeq-aer nar-aq ngaeq-aer pargur-eu, “Aqyawf-anr lafyaq-euq khoertav tafsaef-awq.”
\p
\v 15 Pirlav, tsawrhaq armaf mafma-euq nuima tsaqni mrmawf-eu mirnae, aqyawf maf-euq gharduq Baqlaqbar-anr pyaeqnaeq-awr, Yeqsur-anr-aq, yanqcav nae juif-awr lafyaq-euq khoertav bi tafsaef-eu laer a’naeq-euq mae.
\s1 Yeqsur-anr Aqjaf Jafnaeq-euq
\r Mt 27:27-31; Yh 19:2-3
\p
\v 16 Khoerngae, guirzaq deuq, Yeqsur-anr guirmaf dzoeqnymr-euq lafkhoer sheuqur lef-awr, guirzaq tiq maf maflanni Yeqsur jawr-eu gar bi uiqlar-euq mae.
\v 17 Aqyawfmaf, Yeqsur-anr nerpuir puir-eu\f + \fr 15:17 \fk Nerpuir puir-eu \ft Arhu-aq, nernav nav-eu laer zmq-awr, tiqdeuq nav-aq, nerzeur zeur-eu laer khawf kur-eu mae. Heu-aq yawner hawr-eu yawpuir dawvkeuq ngae pyeuflar-eu mae.\f* paerkhanq paermanr bidm-awr, aqgan cirni nae uqdzanq lof-aer dzeuf-awr nae, aqyawf-anr bikhov-euq mae.
\v 18 Khoernar-aq, aqyawfmaf, aqyawf-anr yawzeu baw-eu janrgeuf-awr aer-eu, “Yurdav tsawrhaq-euq Sanqpaq zirbaw zirza luf-ur!”
\v 19 Aqyawfmaf, artof-euq arkanq tiq kanq yur-awr, aqyawf-euq uqduq-anr juif-awr, aqyawf-anr duqkhaq khashaeq-awr nae, pawqtsuif pawqdmq dmq-awr, aqyawf-anr uqduq tanq-euq mae.
\v 20 Aqyawfmaf aqjaf jafnaeq ghaq-euq nar-aq, aqyawf dmluf-eu nerpuir puir-eu paerkhanq paermanr nyaeflaev-awr, aqyawf-euq maeqtsoeq parbi dmkhof-awr nae, lafyaq-euq khoertav tafsaef-ir-eu laer aqyawf-anr sheuqdov ghae-euq mae.
\s1 Yeqsur-anr Tafsaef-euq
\r Mt 27:32-44; Lk 23:26-43; Yh 19:17-27
\p
\v 21 Khoerngae, Kurleqniq-anr jawr-eu Aqleqsaqdur hawr-eu Lurpur-euq aqda, Sirmoq laer kur-eu ghaq, pu paw nae cantsaevlaf luf-eu gar, guirzaq deuq, aqyawf-anr katir-awr Yeqsur-euq lafyaq bibaf-euq mae.
\v 22 Khoernar-aq, aqyawfmaf, Yeqsur-anr ‘Gawrlaqgawrda’ laer kur-eu tsanr-anr sheuqkeuv lef-euq mae. ‘Gawrlaqgawrda’ laer aer-eu-aq, ‘Uqduqkhmq’ laer aermawf-eu mae.
\v 23 Khoerngae, aqcawq, Yeqsur-anr murlaq keuqtaq-euq aqgaf dzaruir bidawr-euq mae. Aerkhawf, aqyawf maqdawr-a.
\v 24 Khoernar-aq, aqyawfmaf, aqyawf-anr lafyaq-euq khoertav taftaeq-awr, aqyawf-euq maeqtsoeq aqgeu ghaq aqgeu jeq za-eu nga laer shaevtsaq tsaq-awr birgeuf-euq mae.
\p
\v 25 Uqshawq paw naqliq ghoeq laf-anr aqyawfmaf, aqyawf-anr lafyaq-euq khoertav taftaeq-eu mae.
\v 26 Yeqsur-anr iqbax taq-eu laer laftav paw “YURDAV TSAWRHAQ-EUQ SANQPAQ MAE” laer bofmyanq taq-euq mae.
\v 27 Khoerngae, tanrjoe nyiq ghaq-anr khawf, aqyawf naeq-aer tiqkawv lof-aer armar paw tiq ghaq, arcar paw tiq ghaq laer lafyaq-euq khoertav taftaeq taq-euq mae.
\p
\v 28 Heulof-aer pyeuflar-euq-aq, Yaerbof-euq lafkhoer boftaq-euq dawq heudawq byanlar-euq mae, “Aqyawf-anr mrbanq mrlaeq-euq deuq-euq lafkhoer sawxkeuq taq-euq mae.”
\p
\v 29 Khoergar nae irtsaev lartsaev luf-eu tsawrhaq deuq naqlaf zeuvzeuv-aer, Yeqsur-anr yaeqbawq saerlu-aer heulof-aer aernaeq-eu mae, “Aqheur-eu! Nawr-aq, uqduq tanqnymr nymrma-anr pyavdzae-awr, smq nan-euq lafkhoer tsovpar ma laer aer-eu mae.
\v 30 Nawr yawqhar yawqha kakhof-awr, lafyaq-euq khoertav nae zafka le-eu jeq ngar-a!”
\p
\v 31 Pirma aqyuif deuq hawr-eu zanr maeq-eu deuq khawf, aqyawf maf-euq yawkaq Yeqsur-anr heulof-aer naqgha-eu mae, “Aqyawf, aqcawq-anr bibuq-ir nya-eu gar nae, yawqhar yawqha maqbi buq-ir nya-eu beu.
\v 32 Aqdui mawr-awr ya janni, Irsaqleqlav-euq Sanqpaq Kali nymq-mr minav-aer lafyaq-euq khoertav nae bi zafkale sher-eq.”
\p Aqyawf naeq-aer tiqkawv lof-aer lafyaq-euq khoertav bi taftaeq taq-euq tsawrhaq khawf, aqyawf-anr yaeqbawq saerlu-aer aer-eu mae.
\s1 Yeqsur, Lafyaq-euq Khoertav Shir-euq
\r Mt 27:45-56; Lk 23:44-49; Yh 19:28-30
\p
\v 33 Khoernar-aq, nanlov caelar ngae nae uqciftaw naqliq smr laf-anr keuvni, mirtsaq dawqtawvluf zanrtsuini pyeuf-ir-euq mae.
\v 34 Uqciftaw naqliq smr laf keuvlar ngae, Yeqsur tersar yawkhav-aer gur-eu,
\p “Erlir, Erlir, laqmaq saqbartaqniq?” Dawqtsuif-aq heulof-aer aermawf-eu mae,
\p \qt “Ngaq-euq Miqyaer-or! Ngaq-euq Miqyaer-or! Aqjeq mirnae nawr, ngaq-anr byaerdzae naeqlaf-euq le?” \qt*
\rq (Jc 22:1)\rq*
\p
\v 35 Dawqpae yawfluf-eu tsawrhaq tiqpavnav deuq dawq khoerdawq-anr yagaq ngae aer-eu, “Hawsher-eq, aqyawf, Erlirya-anr kur-eu nya!”
\p
\v 36 Khoerngae, tsawrhaq tiq ghaq caevghae-awr, iqmalavshav-euq arhmr tiq pyaeq caermyawvni ghae-eu aqgaf dzaruir-anr dawvduiv-awr, artof-euq arkanq-anr ganrcuf-awr nae, Yeqsur-anr cawqmir naeq-awr bidawr-awr aer-eu, “Taqtaeq law siq, Erlirya, aqyawf-anr lafyaq-euq khoertav nae ciqka naeqle nga lor laer haw kar-eur.”
\p
\v 37 Khoernar-aq, Yeqsur tersar yawkhav-aer tiq ter gur-awr saf tsaev-euq mae.
\p
\v 38 Khoerngae, uqduq tanqnymr nymrma-euq lafkhoer tawtaq-euq lawvkaq saqpar khoer, laftav-anr nae lafov keuvni, nyiq pav-aer pyaqdov ghae-euq mae.
\v 39 Yeqsur khoerlof-aer gur-awr saf tsaev-euq gar, lafyaq-euq maeqshi yawfluf-eu yardzoeq guirhuq\f + \fr 15:39 \fk Yardzoeq guirhuq \ft Guirzaq 100 ghaq-anr dzoeqdzaq mr-eu dzoeqda mae.\f* tiq ghaq ya’mawr ngae aer-eu, “Tsawrhaq heughaq-aq, aqdir aqmar Miqyaer-euq Zaqyo ngar-a!”
\p
\v 40 Khoergar nae uicuiv garmanr kaq-eu gar, zaqmiq aqbur tiqdeuq jawr-awr hawluf-eu mae. Aqyawf maf-euq lafkhoer, Maqliv Maqgaqdaqlar, Yaqkov yawnyir ghaq hawr-eu Yorseq-euq aqma Maqliv hawr-eu, Saqloqmeq heudeuq jawr-eu mae.
\v 41 Aqyawf maf-aq, Yeqsur, Gaqliqlaer mirkhanq-anr jawr ngae, aqyawf-euq maeqnan cantae cantae-aer hawqmr dzarsaf ghaenaeq-euq deuq mae. Yeqsur naeq-aer Yeqlursaqlaeq-anr davlar-euq zaqmiq aqbur ghawqmya ghaq khawf khoergar jawr-awr hawluf-eu mae.
\s1 Yeqsur-anr Bafpanq-euq
\r Mt 27:57-61; Lk 23:50-56; Yh 19:38-42
\p
\v 42 Khoernar-aq, landaw jawrnan maq keuvlar-euq tiq nan ca ngae nan, laeqhmq-eu arnan pyeuf-eu mirnae, uqcif uqtaw tawle ngae,
\v 43 Aqlirmaqtaeq-anr jawr-eu Yorsaev laer kur-eu tiq ghaq lar-euq mae. Aqyawf-aq, khavma armur-euq lafkhoer aqcawq yawzeu baw-eu tiq ghaq pyeuf-awr, Miqyaer uvlanr-eu jeq-anr noeqtmq luf-eu tiq ghaq mae. Aqyawf nuima khaqduqni Pirlav jawr-eu gar le-awr, Yeqsur-euq mawrdo sharler-euq mae.
\v 44 Yeqsur shirdzeur-euq mirnae, Pirlav zanqler-eu mae. Khoermirnae, yardzoeq guirhuq-anr kurlaf-awr, Yeqsur shir-euq myanrlar-euq maeqlor laer narhaq-euq mae.
\v 45 Shirdzeur-euq garkawv aqyawf, yardzoeq guirhuq-anr nae yasiq ngae, Yeqsur-euq mawrdo, Yorsaev-anr a’naeq-euq mae.
\v 46 Khoernar-aq, Yorsaev, sheqsha saqpar\f + \fr 15:46 \fk Sheqsha \ft Heudawq-aq, Heqbyaer dawq mae. “Pishta” laer kur-eu arbawq-anr nae janrdov laf-euq zawr poeq-eu saqpar-anr aermawf-eu mae.\f* zeurlaq-ir-awr, Yeqsur-euq mawrdo bafka-awr nae, sheqsha saqpar nae mawrtawv tawvghaq-euq nar-aq, khaqlo-anr taftaq-euq lmqbymr-euq lafkhoer baftaq-ir-euq mae. Khoernar-aq, lmqbymr-euq maeqkhaeq-anr khaqlo tiq siq laeqtsoeq yaf-euq mae.
\v 47 Maqliv Maqgaqdaqlar hawr-eu Yorseq-euq aqma Maqliv khawf Yeqsur-anr bafanr taq-euq tsanr-anr mawr-euq mae.
\c 16
\s1 Yeqsur Ghofdaef Lar-euq
\r Mt 28:1-8; Lk 24:1-12; Yh 20:1-10
\p
\v 1 Landaw jawrnan dzeur-euq nar-aq, Maqliv Maqgaqdaqlar, Yaqkov-euq aqma Maqliv hawr-eu Saqloqmeq, Yeqsur-euq mawrdo-anr shaevdav naeq-ir-eu gharduq yawsaw deuq zeur-euq mae.
\v 2 Tiqjaw-euq lafkhoer yawbae ngae nan, uqshawq yawnaf-aer nanrma dovlar ngae, aqyawfmaf lmqbymr-anr ir-euq mae.
\v 3 Khoerngae, aqyawf maf-euq yawkaq ja-eu, “Aqdui maf-euq gharduq lmqbymr maeqkhaeq-euq khaqlo-anr aqsur ghaq nae bi ngawqdzaenaeq nmr-mq?”
\p
\v 4 Aerkhawf, aqyawfmaf uqduq ghawrleur-awr haw ngae, khaqlo khoersiq ngawqdzae taq-awr jav-eu gar ya’mawr-euq mae. Khaqlo khoersiq-aq, zawr huiq-eu mae.
\v 5 Aqyawfmaf lmqbymr-euq lafkhoer urler ngae, pyurdeuqni ghae-eu paerkhanq paermanr dmluf-eu zaqyo aqli zaqguq tiq ghaq armar paw nuirluf-eu gar ya’mawr-awr guv duidui-ir-euq mae.
\p
\v 6 Khoerngae, zaqguq khoerghaq, aqyawf maf-anr heulof-aer aernaeq-euq mae, “Taqguv! Lafyaq-euq khoertav bi tafsaef-euq Naqzaqlaer tsawrhaq Yeqsur-anr nawmaf povle-eu ngar-a. Aqyawf ghofdaef lar-awr heugar maqpar jawr mae. Aqyawf-anr baftaq-euq tsanr-anr hawlar-awq.
\v 7 Khoernar-aq, nawmaf ghofler-awr, aqyawf-euq zaqlanr-anr hawr-eu Beqtuvluv-anr heulof-aer aernaeq ler-awq, aqyawf, nawmaf-euq maeqhu nae Gaqliqlaer mirkhanq-anr leluf-eu mae. Aqyawf nae aertaq-euq lof-aer, khoergar nawmaf, aqyawf-anr ya’mawr taef-a.”
\p
\v 8 Khoerngae, aqyawfmaf guv-awr yawdzuq dzuq-eu mirnae, lmqbymr-anr nae yawkawr-aer dov-ir-awr caevkhof lef-euq mae. Aqyawfmaf guv-eu mirnae tiqghaq-anr-iq tiqjeq-iq maq ja’naeq-aq.
\s1 Yeqsur, Maqgaqdaqlar-anr Bimawr-euq
\r Mt 28:9-10; Yh 20:11-18
\p
\v 9 Khoernar-aq, tiqjaw-euq lafkhoer yawbae ngae nan, uqshawq yawnaf-aer Yeqsur ghofdaef lar-euq mae. Aqyawf-euq mawrdo aqyawf nae naef shif mawr taedov naeq-euq Maqliv Maqgaqdaqlar-anr jeqhu bimawr-euq mae.
\v 10 Aqyawf garkawv khoerdeuq, Yeqsur naeq-aer jawr-euq deuq-anr aergaq ler-euq mae. Khoerngae, aqyawfmaf dawqkawq kawqkawq-aer yawkhav-aer ngoerluf-eu mae.
\v 11 Yeqsur daefluf-eu mae laer Maqliv nae ya’mawr-euq garkawv, aqyawfmaf yagaq-euq khawf maqjan-a.
\s1 Zaqlanr Nyiq Ghaq-anr Bimawr-euq
\r Lk 24:13-35
\p
\v 12 Khoernar-aq, zaqlanr deuq-euq lafkhoer keuq-eu nyiq ghaq, meuq-euq lafnyir canluf ngae, Yeqsur, aqyawf-euq mawrdo yawqjeq yawq-aer parlar-awr nae, aqyawf nyaf-anr bimawr-euq mae.
\v 13 Aqyawfnyaf ghofler-awr, zaqlanr nuideuq-anr ja’naeq-euq khawf, zaqlanr khoerdeuq, aqyawf nyaf-anr maqjan-a.
\s1 Sanqpaq Yeqsur-euq Huiq-eu Khaerdawq
\r Mt 28:16-20; Lk 24:36-49; Yh 20:19-23; Ghkh 1:6-8
\p
\v 14 Khoernar-aq, ghaqkhaer 11 ghaq hawqjawq jawqluf ngae, Yeqsur, aqyawf maf-anr bimawr-euq mae. Aqyawfmaf maqjan-eu uqtaf, nuima ghanr-eu mirnae, Yeqsur, aqyawf maf-anr daeqnaeq-euq mae. Aqjeq mirnae aernar-aq, aqyawf ghofdaef lar-euq gar ya’mawr-euq tsawrhaq deuq-euq dawq-anr aqyawfmaf maqjan-a.
\p
\v 15 Khoernar-aq, Yeqsur, aqyawf maf-anr heulof-aer aernaeq-euq mae: “Mirtsaq doeni ir-awr, tsawrhaq dawqtawv luf-anr guiqlanqdawq maeqnaeq-ir-awq.
\v 16 Jan-awr bartirsaq hageuf-eu tsawrhaq-aq, kakhof-eu jeq za taef-a. Aerkhawf, maqjan-eu tsawrhaq-aq, yarkhaq dar-eu gar yadaq taef-a.
\v 17 Jan-eu tsawrhaq deuq-aq, bisiq bimawr-eu jeq heudeuq mrdovlaf taef-a. Aqyawfmaf, ngaq-euq tsawrmyanr-anr ghoe-awr naef-anr taedov taef-a. Aqyawfmaf dawqbav yawshuif deuq bav taef-a.
\v 18 Aqyawfmaf, arlawr-anr nyaefnya-awr, dzardof dawr ngae tiqjeq-iq maq pyeuflar-ar. Aqyawfmaf, nar-awr gawr-eu tsawrhaq-euq khoertav aqlaf bafdavnaeq ngae, tsawrhaq khoerdeuq taqler taef-a.”
\s1 Yeqsur Mq-euq Khoertav Ghofdav Ler-euq
\r Lk 24:50-53; Ghkh 1:9-11
\p
\v 19 Sanqpaq Yeqsur, aqyawf maf-anr dawq khoerlof-aer ngaeqnaeq ghaq-euq nar-aq, mq-euq khoertav bi sheuqkhofdav lef-awr, Miqyaer-euq armar paw nuir-euq mae.
\v 20 Zaqlanr deuq dov-ir-awr, yawqgar navluf dawqmaeq maeq-ir-euq mae. Sanqpaq Miqyaer, aqyawfmaf naeq-aer gar mr-awr, aqyawfmaf nae maeq-euq dawq bi duqdzaeq larni, bisiq bimawr-eu jeq khawf bi mawrluf-eu mae. Aqmeq.
