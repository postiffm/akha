\id LUK
\h Lurkaf
\toc3 Lk
\toc2 Lurkaf
\toc1 Lurkaf Nae Bof-euq Guiqlanqdawq
\mt1 LURKAF
\mt2 Lurkaf Nae Bof-euq Guiqlanqdawq
\ili Bof-euq ghaq: Lurkaf
\ili Gui-eu tsawrhaq: Aqcawq tsawrjeuq tsawrca Kalizaq
\ili Bof-euq aryamq: A.D. 57-59
\imt1 Jashaw-eu Dawq
\ip Yeqsur, aqyawf-euq zaqlanr-anr guiqlanqdawq, tsawrjeuq tsawrca dawqtawv luf-anr maeqnaeq-ir laer dawq bif-euq mae. Ardanq bae-euq Kalizaq armur, Yeqsur khaer-eu lof-aer mr-ir-euq mae. Aqcawq tsawrjeuq ghawqmya’ni, Kali-euq maeqnan cantae lar-euq mae. Kalizaq geuflar-euq yawshuif heudeuq, aqyawfmaf jan-eu garkawv yawduq bawni mawf-eu tiqjeq pyeuf-eu mae. Khoermirnae, Lurkaf, tsawrhaq heudeuq-euq gharduq bof-euq mae. Lurkaf, Tawrpirlu laer kur-eu Kalizaq geuflar-euq aqcawq tsawrjeuq tiq ghaq-euq tsawrmyanr tsaqtsov-awr nae bof-euq mae. Aerkhawf, Lurkaf sanqbof-aq, Kalizaq geuflar-euq aqcawq tsawrjeuq yawqghaq navluf-euq gharduq mae. Lurkaf guiqlanqdawq heupur bofghaq-euq nar-aq, Ghaqkhaer sanqbof khawf bof-euq mae (Ghkh 1:1). Lurkaf, Ghaqkhaer sanqbof A.D. 61 khof-anr bof-euq mirnae, Lurkaf sanqbof-aq, A.D. 57-59 khof-anr bof-euq ngeur-eu dur.
\ip Lurkaf guiqlanqdawq heupur bofni, Miqyaer, aqyawf-anr ghawqmya jeq bipuq bimawr-awr daefzir-anr laeqhmq-euq mae. Yaerbof yawshuif bof-euq tsawrhaq-euq lafkhoer nae, Yurdav tsawrhaq maqngeur-eu aqcawq tsawrjeuq pyeuf-eu-aq aqyawf tiq ghaq taef mae. Lurkaf-aq nargawr lavsav-eu siqzaq ganryo pyeuf-awr (Gls 4:14), Ghaqkhaer sanqbof-euq lafkhoer bofanr taq-euq garkawv deuq pyeuflar ngae, Lurkaf, Pawrluv naeq-aer can-euq mae. Lurkaf, Yeqsur gar mr ngae, dawrcoeni maqya mawr-euq khawf, garkawv yawmuiq paq-aer povtser duq-euq mae (Lk 1:1-4). Aqyawf, guiqlanqdawq bof-euq yawqghaqyawq nae maqbof taq-euq ghawqmya jeq povmawr-awr nae boftaq-euq mae. Aqdir aernar-aq, Lurkaf sanqbof-aq, Yaerbof yawshuif-euq lafkhoer nae boftaq-eu garkawv myaqdzaeq dzaeq-awr manrdzaeq dzaeq-eu tiq pur mae. Lurkaf, Yeqsur nae gar mr-euq jawrduq jawrzar-anr dawqpaeq taq-awr boftaq-euq mae. Yeqsur Kali, aqsur ghaq-a laer toeqmaeq-awr (Lk 1:1-2:52), Yeqsur Kali, guiqlanq-euq gar mr-eu gharduq laeqhmq-eu garkawv boftaq-awr nae (Lk 3:1-4:13), Yeqsur Kali, guiqlanq-euq gar mr-euq: Gaqliqlaer-euq lafkhoer mr-euq (Lk 4:14-9:50), Yeqlursaqlaeq-anr le-eu garma-anr mr-euq (Lk 9:51-19:44) hawr-eu Yeqlursaqlaeq-euq lafkhoer mr-euq (Lk 19:45-24:53) garkawv deuq boftaq-euq mae. Yeqsur Kali, kakhof-eu gar Yeqlursaqlaeq meuq-anr ya mrbyan-eu mirnae, Lurkaf, Yeqsur Kali, Yeqlursaqlaeq meuq-anr gar mr-euq garkawv bofanrmyaq taq-euq mae.
\ip Lurkaf sanqbof, Yeqsur-aq byan-eu tsawrhaq hawr-eu Kakhof-eu ghaq mae laer toeqmaeq taq-euq mae. Aqyawf, tsawrhaq pyeuf-eu lafkhoer guiqlanq shar-eu gar taqhuiq-awr muiq-eu Saflar-anr ghoe-eu lafkhoer daef-euq mae. Kakhof-eu ghaq pyeuf-eu lafkhoer, Yeqsur, iqbaxzaq, Miqyaer jawr-eu gar sheuqkhof laf-eu gharduq, bi noeqpov bi noeqpar mawf-eu mae. Iqbaxzaq khoer zaqyo aqli maqngeur nar-aq zaqmiq aqbur law-awr khawf, smrmuiqzaq maqngeur nar-aq irshaqzaq law-awr khawf, tsawrkhav maqngeur nar-aq zaq law-awr khawf, Yurdav tsawrhaq, aqcawq tsawrjeuq maqngeur nar-aq Saqmaqliv tsawrhaq law-awr khawf, heulof-aer ghae-eu tsawrhaq-anr iqbax pyaeq-eu jeq biza-awr laqkhaq bi caerlar-eu laer Yeqsur, mirtsaq-euq khoertav oe-euq mae. Lurkaf, heu byacaevni toeqmaeq naeqlaf-euq mae. “Tsawrhaq-euq Zaqyo-aq, byov-ir-euq tsawrhaq-anr povmawr-awr bibuq-ir-eu gharduq oe-euq ma” (Lk 19:10).
\iot Lurkaf Sanqbof-euq Mawrkawr:
\io1 I. Kali-anr bi siqnya-eu (Lk 1:1-2:52)
\io1 II. Kali, guiqlanq-euq gar mr-eu gharduq laeqhmq-eu (Lk 3:1-4:13)
\io1 III. Kali, guiqlanq-euq gar mr-euq (Lk 4:14-24:53)
\io2 a. Gaqliqlaer-euq lafkhoer (Lk 4:14-9:50)
\io2 b. Yeqlursaqlaeq-anr le-eu garma-anr (Lk 9:51-19:44)
\io2 c. Yeqlursaqlaeq-euq lafkhoer (Lk 19:45-24:53)
\c 1
\s1 Tawrpirlu-anr Bofnaeq-euq Dawq
\p
\v 1 Huiq-awr manr-eu Tawrpirlu-or! Nga’maf jawr-eu gar pyeuflar-euq garkawv deuq, tsawrhaq ghawqmya ghaq khar ghaenya-eu lof-aer pyeufyaf-euq garkawv-euq maeqhu maeqnan tsaqni sanqbof bofdov taq-euq mae.
\v 2 Garkawv heudeuq-anr yawbae ngae nae ya’mawr-awr, dawqmaeq maeq-eu tsawrhaq nae nga’maf-anr ja’naeq laf-euq lof-aer bofdov taq-euq ma.
\v 3 Ngar khawf garkawv heudeuq dawqtawv luf-anr ardanq bae-eu gar nae yawmuiq paq-aer povtser duq-awr, maeqhu maeqnan tsaqni nawq-anr bofanr lef-eu tsaq taef-a laer, noeq-awr bofghae lef-euq ma.
\v 4 Heu-aq, nawq nae yadzaw-euq deuq aqdirma-aer tsaq-eu nga laer bi siqduq-eu gharduq ma.
\s1 Bartirsaq Mrnaeq-eu Yorhaq Daefle Mae Laer Aernaeq-euq
\p
\v 5 Heqlor, Yurdav mirkhanq-anr uvlanrluf ngae, Aqbiryav-euq armaf-euq lafkhoer Zeqkaqlir laer kur-eu pirma tiq ghaq jawr-eu mae. Aqyawf-euq nymrdanq-aq, Aqloq-euq arjeuq arca-anr taf-eu Erlirsaqbaev laer kur-eu mae.
\v 6 Aqnyaf dzerzaq, Miqyaer-euq maeqshi tsaq-awr dawr-eu tsawrhaq mae. ♦Sanqpaq Miqyaer-euq zanrdawq khofdawq hawr-eu zanrsanrkhof dawqtawv luf-euq maeqnan cantae-awr, tiqjeq-anr-iq aerkhar maqza-eu tsawrhaq mae.
\v 7 Aerkhawf, zaq maqjawr-a. Aqjeq mirnae aernar-aq, Erlirsaqbaev-aq, maqbaw aqma pyeuf-awr, aqnyaf dzerzaq nyiq ghaqluf mawqle-euq mae.
\p
\v 8 Miqyaer-euq maeqshi, pirma-euq gar ya’mr-eu deuq Zeqkaqlir-euq armaf-anr darlar-awr,
\v 9 pirma deuq zanrsanrkhof jav-eu lof-aer shaevtsaq tsaqhaw ngae, aqyawf-anr darler-awr yawsaw jeq dofdamq-eu laer ♦uqduq tanqnymr nymrma-euq lafkhoer urler-euq mae.
\v 10 Yawsaw jeq dofdamqluf ngae, tsawrhaq armaf mafma deuq lafnyir paw jawr-awr guiqlanq sharluf-eu mae.
\p
\v 11 Khoerngae, Sanqpaq Miqyaer-euq mqtav ghaqkhaer tiq ghaq dovle-awr, yawsaw jeq dofdamq-eu lawrduq-euq armar paw yawfluf-eu mae.
\v 12 Zeqkaqlir, khoer-anr ya’mawr ngae, yawkhav-aer tsawqguv-ir-awr guvluf-eu mae.
\v 13 Khoerngae, mqtav ghaqkhaer khoerghaq, aqyawf-anr heulof-aer aernaeq-euq mae, “Zeqkaqlir-or! Taqguv, Miqyaer, nawq-euq guiqlanq shardawq-anr gaq-euq mae. Nawq-euq nymrdanq Erlirsaqbaev, nawq-euq gharduq zaqyo tiq ghaq ciq taef-a. Nawr, aqyawf-anr Yorhaq laer myanrnaeq-awq.
\v 14 Zaq heughaq daefle-euq mirnae, nawr hawr-eu tsawrhaq ghawqmya’ni khawf laqkhaqcaer taef-a.
\v 15 Aqyawf, Sanqpaq Miqyaer-euq maeqshi yawhuiq yawmanr ghaq pyeuflar taef-a. Aqyawf-aq, aqgaf dzaruir yawtav hawr-eu aqgaf dzaruir yawbyawq khawf maqdawr-ar. Aqma-euq uqmav-euq lafkhoer ur ngae nae, Yawshawr Saflar tiqbyanni byan taef-a.
\p
\v 16 “Aqyawf, Irsaqleqlav tsawrhaq ghawqmya ni-anr aqyawf maf-euq Sanqpaq Miqyaer jawr-eu paw bi ghoflar taef-a.
\v 17 Aqyawf, Erlirya-euq nuima hawr-eu baoq anr-eu lafkhoer, Miqyaer-euq maeqshi ir taef-a, ‘Aqda hawr-eu zaq tsaqler dzoerlerni’ maqaer, maq narhaq geuf-eu tsawrhaq, dawr-awr tsaq-eu tsawrhaq-euq zaqsiq tsawrganr-euq maeqnan cantae larni maqaer, Sanqpaq Miqyaer-euq gharduq aqyawf nuima tsaq-eu tsawrhaq laeqhmqtaq taef-a.”
\p
\v 18 Khoerngae, Zeqkaqlir, mqtav ghaqkhaer khoerghaq-anr aernaeq-eu, “Khoerlof-aer pyeuflar mae laer ngar aqjox-aer siqnya nmr-mq? Ngar mawqle-euq mir-a, ngaq-euq nymrdanq khawf mawqle-euq mae.”
\p
\v 19 Khoerngae, mqtav ghaqkhaer khoerghaq heulof-aer aerkhof naeq-euq mae, “Ngar-aq, Miqyaer-euq maeqshi yawfluf-eu Gaqbeqlar ma. Aqyawf, ngaq-anr khaer-awr laqkhaq caerlar paq-aer ghae-eu garkawv heu, nawq-anr bi tsafgaq le-euq mae.
\p
\v 20 Aryamq tsaqlar ngae, ngaq nae aer-euq dawq heu byanlar taef-a. Aerkhawf, nawr maqjan-eu mirnae, garkawv heu maq pyeuflar-euq khoerkeuvni, nawr aqdzawq lof-aer dawq maq ngaeqnya’ni pyeuf-ir taef-a.”
\p
\v 21 Tsawrhaq tiqdeuq, lafnyir paw, Zeqkaqlir-anr dawqluf-eu mae. Aqyawf, uqduq tanqnymr nymrma-euq lafkhoer ghawqmyanrni jawr-eu mirnae zanqler-eu mae.
\v 22 Aqyawf dovle ngae, aqyawf maf-anr dawq maq ngaeqcawq nya-a. Aqyawf, uqduq tanqmymr nymrma-euq lafkhoer mawrle-eu jeq tiqjeqnav-anr ya’mawr-euq ngar-a laer aqyawfmaf yasiq-euq mae. Aqyawf dawq maq ngaeqnya-eu mirnae, aqyawf maf-anr lafdzawr taef-aer dzawrnaeq-eu mae.
\p
\v 23 Aqyawf, uqduq tanq-eu gar ya’mr-eu arnan aryamq jir-euq nar-aq, irkanr ghof-ir-euq mae.
\p
\v 24 Khoernar-aq, aryamq uicuiv myanrlar ngae, aqyawf-euq nymrdanq Erlirsaqbaev, zaq tsaevler-awr, bala ngaq siq byanni tiqgar-iq maqdov-ir ni jawr-euq mae.
\v 25 Aqyawf aer-eu, “Sanqpaq Miqyaer, ngaq-anr haw-awr ghoer mrnaeq laf-euq mae. Nymq-mr pov-aq, ngar, tsawrhaq-euq maeqshi daqga-eu jeq-anr aqyawf nae yurdzae naeqlaf-euq ngar-a.”
\s1 Yeqsur Daefle-euq
\p
\v 26 Bala kof siq byanlar ngae, Miqyaer, mqtav ghaqkhaer Gaqbeqlar-anr khaer-awr, Gaqliqlaer mirkhanq-anr jav-eu meuq tiq meuq-anr bi’oe-euq mae. Meuq khoermeuq-aq, Naqzaqlaer laer kur-eu mae.
\v 27 Daqbir-euq arjeuq arca Yorsaev laer kur-eu ghaq-anr danqdzaq-ir ma laer dawqtsaev ngaeqtaq-euq miqdaf dafshawr tiq ghaq jawr-eu gar dawqtsaf tsafle-euq mae. Miqdaf dafshawr khoerghaq-euq tsawrmyanr-aq, Maqliv laer kur-eu mae.
\v 28 Mqtav ghaqkhaer khoerghaq, Maqliv jawr-eu gar oe-awr aer-eu, “Guiqlanq zawr huiq-eu zaqmiq-or! Nawr nuisar of luf-ur. Sanqpaq Miqyaer, nawq naeq-aer jawrluf mae!”
\p
\v 29 Maqliv-aq, dawq khoerdawq-euq baqda’nae tsawqguv-ir-awr, dawq teulof-aer ngaeqghae naeqlaf-eu teu, aqjeq aermawf-eu nga laer sharnoeq sharsawx luf-eu mae.
\p
\v 30 Khoerngae, mqtav ghaqkhaer, aqyawf-anr heulof-aer aernaeq-euq mae: “Maqliv-or! Taqguv! Aqjeq mirnae aernar-aq, Miqyaer, nawq-anr ghawqshaq gaq-eu mae.
\v 31 Nawr, zaq tsaevler-awr zaqyo tiq ghaq yaciq taef-a. Aqyawf-anr Yeqsur laer myanrnaeq-awq.
\v 32 Aqyawf yawhuiq yawmanr ghaq pyeuf-awr, Gor duidui-eu ghaq-euq Zaqyo laer yabi kur taef-a. Sanqpaq Miqyaer, aqyawf-anr aqyawf-euq aqpoeq Daqbir-euq dzoeqdzaq-euq nuirmanq bif taef-a.
\v 33 Aqyawf-aq, mqmaq maqbyav yarzir Yaqkov-euq nymrkhanq-euq sanqpaq geuf taef-a. Aqyawf-euq mirkhanq arsaq saq-eu maqbaw-a.”
\p
\v 34 Khoerngae, Maqliv, mqtav ghaqkhaer-anr aernaeq-eu, “Ngar maq danqdzaq-ir-aq siq, teulof-aer aqjox-aer pyeuflar nya-eu?”
\p
\v 35 Mqtav ghaqkhaer heulof-aer aerkhof naeq-euq mae, “Yawshawr Saflar, nawq-euq khoertav zafka le-awr, Gor duidui-eu ghaq-euq baoq nawq-anr joeshmrle taef-a. Khoermirnae, daefle-eu Yawshawr ghaq-anr Miqyaer-euq Zaqyo laer kur taef-a.
\v 36 Khoeruqtaf, dzeurlaf ngae maqbaw aqma laer bikur-euq nawq-euq aqyuif aqnyir Erlirsaqbaev khawf, mawqle-euq gar zaqyo tiq ghaq piluf-awr, nymq-mr bala kof siq byanlar-euq mae.
\v 37 Aqjeq mirnae aernar-aq, Miqyaer maq janrnya-eu tiqjeq-iq maqjav-a.”
\p
\v 38 Khoerngae, Maqliv aer-eu, “Ngar-aq, Sanqpaq Miqyaer-euq aqbur zaqkhav ma. Nawr aer-eu lof-aer ngaq-euq khoertav bi keuvle-awq.” Khoernar-aq, mqtav ghaqkhaer ghawq-ir-euq mae.
\s1 Erlirsaqbaev Jawr-eu Gar Ghaler-euq
\p
\v 39 Khoerngae, Maqliv dov-ir-awr, Yurdav mirkhanq-euq lafkhoer danrtav jav-eu meuq tiq meuq-anr yawkawr-aer le-euq mae.
\v 40 Zeqkaqlir-euq nymr-anr urler-awr, Erlirsaqbaev-anr dawqcawq puq-euq mae.
\v 41 Erlirsaqbaev, Maqliv dawqcawq puqlar-eu gar yagaq-euq naeq-aer, aqyawf piluf-eu zaq khoerghaq, uqmav-euq lafkhoer luvluv-aer teuv-eu mae. Khoeruqtaf, Erlirsaqbaev-anr Yawshawr Saflar byanle-awr,
\v 42 tersar yawkhav-aer heulof-aer aer-eu mae: “Nawr-aq, zaqmiq aqbur deuq-euq lafkhoer nae guiqlanq huiqdzaeq dzaeq-eu ghaq ngar-a, nawq-euq uqmav-euq lafkhoer piluf-eu zaq khawf guiqlanq huiq-eu mae!
\v 43 Ngaq-euq Sanqpaq-euq aqma, ngar jawr-eu gar lar-eu heu, ngar aqgeugar nae za-euq guiqlanq nga?
\v 44 Aqjeq mirnae aernar-aq, nawr dawqcawq puq-eu tersar ngaq-euq naqbawr-anr gaqlar-eu naeq-aer, ngaq-euq uqmav-euq lafkhoer piluf-eu zaq laqkhaq caerlar-awr luvluv-aer teuvluf mir-a.
\v 45 Nawr-aq, jan-eu zaqmiq mirnae guiqlanqhuiq ngar-a. Aqjeq mirnae aernar-aq, Sanqpaq Miqyaer nae aqyawf-anr khar aernaeq-euq dawq yawqdawq navluf byanlar taef-a.”
\s1 Maqliv, Miqyaer-anr Jaceuq-eu
\p
\v 46 Khoerngae, Maqliv heulof-aer aer-eu mae:
\q1 “Ngaq-euq nuima saflar Sanqpaq Miqyaer-anr ciqhuiq ciqmanr ma.
\q1
\v 47 Ngaq-euq saflar, ngaq-anr Kakhof-eu ghaq Miqyaer baqda’nae laqkhaqcaer nya.
\q1
\v 48 Aqjeq mirnae aernar-aq, teq-awr nyir-eu aqyawf-euq aqbur zaqkhav-anr aqyawf noeqkeuv naeqlaf-euq mae.
\q1 Aqkar nar-aq, tiqzir sair tiqzir ngaq-anr guiqlanq huiq-eu ghaq laer kur taef-a.
\q1
\v 49 Baoq huiq-eu ghaq, ngaq-anr huiq duidui-eu jeq janrnaeq laf-euq mae.
\q1 Aqyawf-euq tsawrmyanr-aq yawshawr mae.
\q1
\v 50 Aqyawf-anr yawzeu baw-eu tsawrhaq-euq khoertav,
\q1 Aqyawf-euq ghawqshaq gaq-eu jeq tiqzir sair tiqzir jav-eu mae.
\q1
\v 51 Aqyawf-euq lafdu nae baoq huiq-eu deuq mr-euq mae.
\q1 Yawqha-euq nuinoeq nuilov geufgeuf-aer nuima huiq-eu tsawrhaq-anr aqyawf taebyav-euq mae.
\q1
\v 52 Aqyawf, baoq jav-eu deuq-anr nuirmanq-anr nae bi oeka-awr,
\q1 Teq-awr nyir-eu deuq-anr bidav ler-euq mae.
\q1
\v 53 Maef-awr shuf-eu deuq-anr dzarkuir dzarmyaer tiqdaev bidzaq-awr,
\q1 Smrmuiq smrbaw deuq-anr yawqngaef yawqkuq-aer bidov-ir-euq mae.
\q1
\v 54 Aqyawf, aqyawf-euq kuirlaf zaqkhav Irsaqleqlav-anr cawba naeq-awr,
\q1 Maqngaer naeqni ghawqshaq gaqnaeq-euq mae.
\q1
\v 55 Khoer-aq, ♦Aqbyaqhaq hawr-eu aqyawf-euq aryoeq-anr mqmaq maqbyav yarzir ghawqshaqgaq ma laer,
\q1 Aqyawf, aqdui-euq aqpoeq deuq-anr aertaq-euq lof-aer mae.”
\p
\v 56 Maqliv-aq, Erlirsaqbaev naeq-aer bala smr siq aerghaq jawr-awr irkanr ghof-ir-euq mae.
\s1 Bartirsaq Mrnaeq-eu Yorhaq Daefle-euq
\p
\v 57 Erlirsaqbaev zaq ciqder le-awr, zaqyo tiq ghaq ciq-euq mae.
\v 58 Sanqpaq Miqyaer nae aqyawf-anr ghawqshaq khoernav nav-aer gaq naeq-euq gar nymrkaq taf-eu tsawrhaq hawr-eu, aqyuif aqnyir deuq yagaq ngae, aqyawf naeq-aer tiqkawv lof-aer laqkhaq cawcaer lar-euq mae.
\p
\v 59 Khoernar-aq, yaef nan byanlar ngae, zaq khoerghaq-anr bawkhov maeqdzaq yaeqnaeq-eu laer aqyawfmaf uiqlar-euq mae. Zaq khoerghaq-anr aqyawf-euq aqda-euq tsawrmyanr lof-aer, Zeqkaqlir laer myanrnaeq-eu laer ghae-eu mae.
\v 60 Zaqnanq-euq aqma aer-eu, “Maq geufnya-a. Aqyawf-anr Yorhaq laer ya myanrnaeq-eu mae.”
\p
\v 61 Aqyawfmaf aer-eu, “Nawq-euq aqyuif aqnyir-euq lafkhoer, teulof-aer myanr-euq tiqghaq-iq maqjawr-a.”
\p
\v 62 Khoerngae, zaq heughaq-anr aqjox-aer bi myanrnaeq mawf-eu nya laer aqyawfmaf, aqda ghaq-anr lafdzawr dzawrnaeq-euq mae.
\p
\v 63 Aqyawf sanqbof bof-eu terbyaf tiq byaf shar-awr bof-eu, “Aqyawf-euq tsawrmyanr-aq Yorhaq mae.” Khoerngae, aqyawfmaf dawqtawvluf zanqler jir-euq mae.
\v 64 Khoerngae, Zeqkaqlir-euq khaqmae tiqpov taef-aer mrnga’nya lar-awr, maeqlar khawf juvlar-euq mirnae, dawq ngaeqngaeq-aer Miqyaer-anr jaceuq-eu mae.
\v 65 Garkawv heudeuq Yurdav mirkhanq-anr jav-eu danrtav doeni gaqbyan-ir-awr, jawqlaw jawrlawr tiqjawq jawr-eu tsawrhaq dawqtawvluf guv-eu mae.
\v 66 Kharya gaq-euq tsawrhaq dawqtawvluf garkawv heudeuq nuima-euq lafkhoer juiruiq taq-awr aer-eu, “Zaq teughaq, aqkar aqjox-aer pyeuflar-eu maqsiq ngar-a.”
\p Aqjeq mirnae aernar-aq, Sanqpaq Miqyaer, aqyawf naeq-aer jawrluf-eu mae.
\s1 Zeqkaqlir Nae Miqyaer Gharduq Ngaeqdan-euq Dawq
\p
\v 67 Khoerngae, Yawshawr Saflar, Yorhaq-euq aqda Zeqkaqlir-anr byanle-awr, Miqyaer gharduq heulof-aer ngaeqdan-euq mae:
\q1
\v 68 “Irsaqleqlav-euq Sanqpaq Miqyaer-anr jaceuq-eu tsaq mae.
\q1 Aqjeq mirnae aernar-aq, aqyawf-euq zaqlanr-anr aqyawf ngaeqghae le-awr, aqyawf maf-anr kakhof-euq mae.
\q1
\v 69 Aqyawf-euq kuirlaf zaqkhav Daqbir-euq nymrkhanq-euq lafkhoer,
\q1 Aqdui-euq gharduq huiq duidui-eu Kakhof-eu ghaq bi turlar-euq mae.
\q1
\v 70 Sanqpaq Miqyaer khoerlof-aer janr-eu-aq,
\q1 Arhuba nae shawr-eu Miqyaer gharduq ngaeqdan-eu tsawrhaq deuq-anr ghoe-awr aertaq-euq lof-aer janr-euq mae.
\q1
\v 71 Aqyawf, aqdui-anr muir-eu tsawrhaq deuq hawr-eu,
\q1 Aqdui-anr byae-eu tsawrhaq dawqtawv luf-euq aqlaf-euq lafkhoer nae aqdui-anr kakhof naeqlaf-euq mae.
\q1
\v 72 Aqyawf, aqdui-euq aqpoeq deuq-anr ghawqshaq gaq-eu lafkhoer janrnaeq-awr,
\q1 Aqyawf-euq shawr-eu dawqma sarjax-anr noeqkeuv-euq mae.
\q1
\v 73 Khoer-aq, aqyawf nae aqdui-euq aqda yawdzanr Aqbyaqhaq-anr kamqtaq-euq dawq mae.
\q1
\v 74 Dawq khoerdawq-euq baqda’nae,
\q1 Aqdui-anr muir-eu tsawrhaq deuq-euq aqlaf-euq lafkhoer nae bidzeur-ir-awr,
\q1
\v 75 Yawshawr hawr-eu tsaq-awr dawr-eu lafkhoer,
\q1 Aqdui zir jir ngae keuvni guv-eu nuima maqanr-aer, aqyawf-euq maeqshi aqyawf-euq gar ya’mr taef-a.
\q1
\v 76 Aqli-or! Nawq-anr Gor duidui-eu ghaq-euq gharduq ngaeqdan-eu ghaq laer kur taef-a.
\q1 Aqjeq mirnae aernar-aq, nawr-aq, Sanqpaq-euq maeqshi yale-awr, aqyawf-euq garma ya shardanr taef-a.
\q1
\v 77 Khoerlof-aer janr-awr, aqyawf-euq tsawrhaq deuq-euq iqbax pyaeqnaeq-euq mirnae, kakhof-eu jeq-anr siqnyalar taef-a.
\q1
\v 78 Aqdui-euq Miqyaer ghawqshaq gaq-eu nuima anr-eu mirnae,
\q1 Kakhof-eu jeq uqshawq paw-euq yawshaef mqtav nae aqdui-euq khoertav bi byale-awr,
\q1
\v 79 Yawzanr-euq lafkhoer shir-eu narshmr-euq uqmov jawr-eu tsawrhaq-anr yawshaef bya’naeq-awr,
\q1 Aqdui-euq aqkuir-anr nuisar of-eu garma-anr sheuqmaeq naeqlaf taef-a.”
\p
\v 80 Zaq heughaq huiqlar-awr, saflar khawf ghaq khavlar-euq mae. Aqyawf, Irsaqleqlav tsawrhaq-euq maeqshi maq dovlar-euq khoerkeuvni, bawrtsanq-anr jawr-euq mae.
\c 2
\s1 Yeqsur Daefle-euq
\r Mt 1:18-25
\p
\v 1 Khoerngae yamq-anr, heulof-aer pyeuflar-euq mae. Mirkhanqzaq dawqtawvluf tsawrmyanr yadawv-eu mae laer sanqpaq ♦Gaersaq Awrgurtuv dawq bif-euq mae.
\v 2 Heupov-aq, Surliv-anr Gurleqnir meuqsanr geufluf ngae, tsawrmyanr dawvbae bae-euq pov mae.
\v 3 Tsawrhaq dawqtawvluf tsawrmyanr dawv-eu laer yawqha-euq meuq-anr ir-euq mae.
\p
\v 4 Yorsaev khawf, Daqbir-anr tsuif taf-eu arjeuq arca mirnae, Gaqliqlaer mirkhanq-anr jav-eu Naqzaqlaer-anr nae Yurdav mirkhanq-anr jav-eu Baeqlaeqhaeq laer kur-eu Daqbir-euq meuq-anr,
\v 5 aqyawf sheuq ma laer aertsaev taq-euq Maqliv naeq-aer tsawrmyanr dawv-ir-euq mae. Khoerngae, Maqliv zaq ciqder le-euq mae.
\v 6 Aqyawfnyaf khoergar jawrluf ngae, Maqliv zaq ciq-eu aryamq tsaqlar-awr,
\v 7 huqbaw zaqyo baw-awr, builoq loq-awr nae jeqdzar khawrlawq-euq lafkhoer ciqyuf taq-euq mae. Aqjeq mirnae aernar-aq, daqyan yafduq-anr yafkhar maqza-a.
\s1 Mqtav Ghaqkhaer Hawr-eu Yawr Bozaq
\p
\v 8 Khoerngae, Baeqlaeqhaeq-euq yarpeuq-anr yawr bo-eu tsawrhaq, uqcif paw yawrdeuq-anr lofluf-eu mae.
\v 9 Khoerngae, Sanqpaq Miqyaer-euq mqtav ghaqkhaer dovle-awr aqyawf maf-euq dawqpae yawfluf-eu mae. Sanqpaq Miqyaer-euq yawshaef khanqsaer aqyawf maf-euq tiqjawq byale-awr, yawr bo-eu deuq guv duidui-ir-euq mae.
\v 10 Mqtav ghaqkhaer khoerghaq, aqyawf maf-anr heulof-aer aernaeq-euq mae, “Taqguv! Aqjeq mirnae aernar-aq, tsawrhaq dawqtawv luf-anr taf-eu laqkhaqcaer duiduilar paq-aer ghae-eu garkawv, ngar, nawmaf-anr tsafgaq le-euq ma.
\v 11 Iqnan, Daqbir-euq meuq-euq lafkhoer, nawmaf-anr Kakhof-eu ghaq Sanqpaq Kali daefle-euq mae.
\v 12 Nawmaf-anr bisiq bimawr paq-aer zaqnanq tiq ghaq-anr builoq loq-awr jeqdzar khawrlawq-euq lafkhoer ciqyuf taq-euq gar ya’mawr taef-a.”
\p
\v 13 Khoernar-aq, mqtav-euq guirzaq, baqmaf purjeq-aer japyuqni dovle-awr, mqtav ghaqkhaer khoerghaq naeq-aer Miqyaer-anr jaceuq-eu,
\q1
\v 14 “Gor duidui-eu gar jawr-eu Miqyaer-euq yawshaef khanqsaer huiq luf-ur!
\q1 Mirtsaq-euq khoertav, aqyawf nuikhanr shir-eu tsawrhaq deuq nuisar of luf-ur!”
\p
\v 15 Khoernar-aq, mqtav ghaqkhaer khoerdeuq, aqyawf maf-anr ghawq-ir-awr, mqtav ghofdavler ghaq ngae, yawr bo-eu deuq tiqghaq tirghaq cawq-eu, “Aqduimaf, Baeqlaeqhaeq-anr ir-awr, Sanqpaq Miqyaer nae aqdui-anr aernaeq laf-euq lof-aer pyeuflar-euq garkawv khoer-anr haw-ir kar-eur!”
\v 16 Khoernar-aq, aqyawfmaf yawkawr-aer ir-awr, Maqliv hawr-eu Yorsaev-anr khawf, jeqdzar khawrlawq-euq lafkhoer ciqyuf taq-euq zaqnanq-anr khawf, povmawr-euq mae.
\v 17 Aqyawfmaf ya’mawr-awr, zaqnanq khoerghaq-euq garkawv mqtav ghaqkhaer nae aer-euq lof-aer jakhawq jabyan ghae-euq mae.
\p
\v 18 Kharya gaq-euq tsawrhaq dawqtawvluf, yawr bo-eu deuq nae, aqyawf maf-anr ja’naeq-euq dawq-anr zanq duidui ler-eu mae.
\v 19 Aerkhawf, Maqliv-aq, garkawv khoerdeuq dawqtawvluf nuima-euq lafkhoer juiruiq taq-awr sharnoeq sharsawx-euq mae.
\v 20 Mqtav ghaqkhaer nae aqyawf maf-anr ja’naeq-euq lof-aer, dawqtawvluf yagaq ya’mawr-euq mirnae, yawr bo-eu deuq Miqyaer-anr ciqhuiq ciqmanr-eu lafkhoer jaceuq jaceuq-aer ghof-ir-euq mae.
\s1 Yeqsur-anr Zaqmyanr Myanr-awr Miqyaer-anr A’naeq-euq
\p
\v 21 Yaef nan byanlar-euq nar-aq, aqyawfmaf, zaqnanq-anr bawkhov maeqdzaq yaeqnaeq ngae, aqyawf-anr Yeqsur laer myanrnaeq-euq mae. Tsawrmyanr heumyanr-aq, aqma-euq uqmav-euq lafkhoer maq tsaevler-euq minav-aer mqtav ghaqkhaer nae myanrtaq-euq mae.
\p
\v 22 ♦Morseq-euq zanrdawq jav-eu lof-aer, mawrdo shawr-eu zanr janr-eu arnan keuvlar ngae, aqnyaf dzerzaq, zaqnanq euq-awr, Yeqlursaqlaeq-anr le-awr nae, Sanqpaq Miqyaer-anr a’naeq-euq mae.
\v 23 Sanqpaq Miqyaer-euq zanrdawq-euq lafkhoer boftaq-euq lof-aer,
\p \qt “Daefbae baele-euq zaqyo yawqghaq navluf-anr Sanqpaq Miqyaer-euq gharduq yawshawr laer yasawx-eu mae.” \qt* \rq (Di 13:2,12,15)\rq*
\p
\v 24 Khoeruqtaf, Sanqpaq Miqyaer-euq zanrdawq-euq lafkhoer aertaq-euq lof-aer,
\p \qt “Khaqkhoeq tiq gu maqngeur nar-aq, yarmir khaqkhoeqzaq tiq gu yalawr-eu mae.”\qt* \rq (Lb 12:8)\rq*
\s1 Surmoq Mawrle-eu Jeq Ya’mawr-euq
\p
\v 25 Khoerngae, Yeqlursaqlaeq-anr Surmoq laer kur-eu tiq ghaq jawr-eu mae. Aqyawf-aq, dawrcoeni ghae-awr, Miqyaer-anr yawzeu baw-eu tiq ghaq mae. Aqmyanluf Irsaqleqlav tsawrhaq-anr nuima bi sarlar-eu ghaq oekeuv-eu gar noeqtmq luf-eu mae. Khoeruqtaf, Yawshawr Saflar, aqyawf-euq lafkhoer jawrluf-eu mae.
\v 26 Aqyawf maqshir-euq minav-aer Sanqpaq Miqyaer-euq Kali-anr ya’mawr taef-a laer, Yawshawr Saflar, aqyawf-anr panmaeqnaeq taq-euq mae.
\v 27 Muiq-eu Saflar nae aqyawf-anr bi noeqdov lar-euq mirnae, aqyawf, uqduq tanqnymr nymrma-euq lafkhoer urler-euq mae. Khoerngae nyiqpav-aer, zanrdawq-euq zanrsanrkhof jav-eu lof-aer janrnaeq-eu laer Yeqsur-euq aqma aqda, zaqnanq ciq-awr urlar luf-eu gar tanqpuq-euq mae.
\v 28 Khoerngae, Surmoq, zaqnanq ciq-awr, Miqyaer-anr jaceuq jaceuq-aer heulof-aer aer-eu mae:
\q1
\v 29 “Sanqpaq Miqyaer-or! Nymq-mr nawq-euq kuirlaf zaqkhav-anr nuisar of-eu lafkhoer zir jirnya’ni,
\q1 Nawq-euq dawq aertaq-euq lof-aer pyaeqnaeq laf-euq mir-a.
\q1
\v 30 Aqjeq mirnae aernar-aq, ngaq-euq myavnuiv nae nawq-euq kakhof-eu jeq-anr ya mawrghaq-euq ma.
\q1
\v 31 Tsawrjeuq tsawrca dawqtawv luf-euq maeqshi,
\q1 Kakhof-eu heujeq nawr lavsav taq-euq mae.
\q1
\v 32 Kakhof-eu jeq heu-aq, aqcawq tsawrjeuq tsawrca-anr bya’naeq-eu yawshaef pyeuf-awr,
\q1 Nawq-euq tsawrjeuq tsawrca Irsaqleqlav tsawrhaq-euq yawshaef khanqsaer mae.”
\p
\v 33 Yeqsur-euq garkawv khoerlof-aer aer-eu mirnae, zaqnanq-euq aqma aqda zanq duidui ler-euq mae.
\v 34 Surmoq, aqnyaf dzerzaq-anr dawq ngaeqghae naeq-awr, zaqnanq-euq aqma Maqliv-anr bisiq bimawr-eu jeq heulof-aer aernaeq-euq mae, “Zaqnanq heughaq-euq baqda’nae Irsaqleqlav tsawrhaq ghawqmya ghaq coqdzae-ir-awr, ghawqmya ghaq turlar taef-a. Aqyawf-aq, aqcawq yaeqbawq saerlu-aer aerduq pyeuf taef-a.
\v 35 Tsawrhaq ghawqmya ghaq-euq nuima-euq lafkhoer noeqluf-eu deuq pandovlaf taef-a. Nawq-euq nuima saflar-anr micaer tsawvbyoe laf-eu lof-aer ghaelar taef-a.”
\s1 Aqna Sarkir Kamq-eu
\p
\v 36 Khoerngae, Aqsaq-euq arjeuq arca Paqnoeqlar-euq zaqmiq Aqna laer kur-eu, Miqyaer gharduq ngaeqdan-eu zaqmiq aqbur tiq ghaq jawr-eu mae. Aqyawf-aq, mawq duidui le-euq mae. Aqyawf miqdaf dafshawr pyeufluf ngae danqdzaq-ir-awr, aqyawf-euq khaqdzerzaq naeq-aer shif khof taef-aer yajawr-awr nae, miqcoeq miqma pyeuf-ir-euq mae.
\v 37 Nymq-mr aqyawf 84 khof khawvlar-euq mae. Aqyawf, uqduq tanqnymr nymrma-anr taef-aer jawrjawr-aer uqcif nan’ghanr maqaer, dzardzaq sheuqsheuq-aer guiqlanq shar-awr Miqyaer-anr uqduq tanqluf-eu mae.
\v 38 Khoerngae nyiqpav-aer aqyawf lar-awr Miqyaer-anr jaceuq-eu mae. Yeqlursaqlaeq-anr kakhof naeqlaf-eu gar noeqtmq luf-eu tsawrhaq dawqtawv luf-anr, aqyawf, zaqnanq khoerghaq-euq garkawv ja’maeq naeq-euq mae.
\s1 Naqzaqlaer-anr Ghofler-euq
\p
\v 39 Yorsaev hawr-eu Maqliv, Sanqpaq Miqyaer-euq zanrdawq jav-eu lof-aer dawqtawvluf mrluiv jir-awr, Gaqliqlaer mirkhanq-anr jav-eu aqyawf nyaf-euq meuq Naqzaqlaer-anr ghofler-euq mae.
\v 40 Zaq khoerghaq huiqlar-awr, saflar khawf ghaq khavlar-euq uqtaf, zaqsiq tsawrganr tiqbyanni anrlar-awr, Miqyaer-euq guiqlanq yawdzanr khawf, aqyawf-euq khoertav jav-eu mae.
\s1 Zaqguq Yeqsur, Uqduq Tanqnymr-anr Jawryaf-euq
\p
\v 41 Baqsaqkaq yawbui bui-eu aryamq keuvlar-euq nar-aq, aqyawf-euq aqma aqda yawqkhof navluf Yeqlursaqlaeq-anr le-eu mae.
\v 42 Aqyawf 12 khof khawv ngae, aqyawf maf-euq zanr jav-eu lof-aer Yeqlursaqlaeq-anr le-awr yawbuibui ler-euq mae.
\v 43 Yawbui bui-eu arnan jir-awr aqyawfmaf ghof-ir ngae, zaqguq Yeqsur-aq, Yeqlursaqlaeq-anr jawryaf-euq mae. Aerkhawf, Yorsaev hawr-eu aqyawf-euq aqma maq siqnya-aq.
\v 44 Aqyawf, tsawrhaq armaf mafma deuq naeq-aer ghof-ir luf taef-a laer aqnyaf dzerzaq noeq-awr, tiq nan-euq garma irghaq-awr nae, aqyuif aqnyir hawr-eu siqnya-eu tsawrhaq jawr-eu gar povhaw-euq mae.
\v 45 Aerkhawf, maq povmawr nya-eu mirnae, Yeqlursaqlaeq-anr ghofkhof ler-awr aqyawf-anr povler-euq mae.
\v 46 Smq nan dzeur-awr, aqyawf, uqduq tanqnymr nymrma-euq lafkhoer jawr-eu gar ya’mawr-euq mae. Aqyawf, saqlaq deuq-euq ghanrcae nuir-awr, aqyawfmaf ngaeq-eu gar narhaq-awr, aqyawf maf-anr kharngeur-eu jeq narhaqtser luf-eu mae.
\v 47 Aqyawf ngaeq-eu gar kharya gaq-euq tsawrhaq dawqtawvluf, aqyawf ghovshaw nya-awr ngaeqkhof nya-eu gar zanq duidui ler-eu mae.
\v 48 Aqyawf-euq aqma aqda, aqyawf-anr ya’mawr ngae, zanq duidui ler-awr aqyawf-euq aqma aer-eu, “Aqli-or! Aqjeq mirnae nawr, nga’nyaf-anr heulof-aer janrnaeq laf-eu le? Nawqda nga’nyaf khanqlanr duidui-eu lafkhoer nawq-anr povluf-eu ma.”
\p
\v 49 Khoerngae, Yeqsur aerkhof naeq-eu, “Aqjeq mirnae ngaq-anr povluf-eu le? Ngar, ngaqDa-euq nymr-anr yajawr-eu mae laer nawnyaf maq siqnya-eu le lor?”
\p
\v 50 Aerkhawf, aqyawf aer-eu dawq-anr aqyawfnyaf maq ghovshaw nya-a.
\v 51 Khoernar-aq, aqyawf, aqyawfnyaf naeq-aer Naqzaqlaer-anr ghofler-awr, aqyawf nyaf-euq lafov yawmuiq-aer jawr-euq mae. Aqyawf-euq aqma-aq, garkawv khoerdeuq dawqtawvluf nuima-euq lafkhoer juiruiq taq-euq mae.
\v 52 Yeqsur-aq, zaqsiq tsawrganr hawr-eu mawrdo huiqlar-awr, Miqyaer khawf, tsawrhaqzaq khawf, aqyawf-anr ghoer mr-eu mae.
\c 3
\s1 Yorhaq Dawqmaeq Maeq-eu
\r Mt 3:1-12; Mk 1:1-8; Yh 1:19-28
\p
\v 1 Gaersaq Diqbeqlir sanqpaq uqdzan geuf-awr dzoeq-eu 15 khof byanlar ngae, Yurdav mirkhanq-anr Boqtiv Pirlav meuqsanr geufluf-awr, Gaqliqlaer mirkhanq-anr Heqlor uvlanr luf-awr, Irtuqlaer hawr-eu Daqlaqgawrnir-anr Heqlor-euq maernmr Pirlirpuv uvlanr luf-awr, Aqbirleq-anr Lursaqnir uvlanr luf-eu mae.
\v 2 Aqna hawr-eu Gaqyaqpar pirma yawhuiq geufluf ngae, Zeqkaqlir-euq zaqyo Yorhaq bawrtsanq bawrdanr-anr jawr-eu gar Miqyaer-euq dawq keuvle-euq mae.
\v 3 Aqyawf-aq, Yawrdaq lawrbaq lawrdzer doeni ir-awr, iqbax pyaeq-eu jeq za’ni noeqpov noeqpar-eu lafkhoer bartirsaq mr-awq laer dawqmaeq maeqluf-eu mae.
\v 4 Miqyaer gharduq ngaeqdan-eu Irsaqyar-euq sanqbof-euq lafkhoer boftaq-euq lof-aer,
\p \qt “Bawrtsanq bawrdanr-anr tsawrhaq tiq ghaq-euq tersar gur-eu, \qt*
\p \qt ‘Sanqpaq Miqyaer-euq garma shardanr-awr, \qt*
\p \qt Aqyawf-euq garma dawrcoeni lavdawr-awq.\qt*
\p
\v 5 \qt Ghaqlawq yawqlawq navluf ya dzmlar-awr, \qt*
\p \qt Gawqjawq hawr-eu gawqdur dawqtawvluf ya dile taef-a. \qt*
\p \qt Garghof deuq ya lavdawr-awr, maqdi-eu garma deuq ya lavdi taef-a. \qt*
\p
\v 6 \qt Shiqshaq khar piluf-eu tsawrhaq dawqtawvluf, \qt*
\p \qt Miqyaer-euq kakhof-eu jeq-anr ya’mawr taef-a.\qt*
\p \qt Shiqshaq khar piluf-eu tsawrhaq dawqtawvluf Miqyaer-euq kakhof-eu jeq-anr ya’mawr taef-a.’ ” \qt* \rq (Isy 40:3-5)\rq*
\p
\v 7 Aqyawf nae bartirsaq bi mrnaeq-eu laer oetaq-euq tsawrhaq armaf mafma deuq-anr Yorhaq heulof-aer aernaeq-euq mae: “Dof khav-eu arlawr-euq zaqdeuq-or! Aqkar keuvle-eu nuima paer-eu jeq-anr caevdzeur nya’ni, nawmaf-anr aqsur ghaq nae aernaeq laf-euq la?
\v 8 Nawmaf noeqpov noeqpar-euq gar geux-eu arsiq bi siqle-awq. ‘Aqbyaqhaq-aq, nga’maf-euq aqda yawdzanr ma’ laer nawmaf-euq nuima-euq lafkhoer taqnoeq. Ngar, nawmaf-anr aernaeq nyar, Miqyaer-aq, khaqlo heudeuq-anr Aqbyaqhaq-euq oeqpaq oeqma bi pyeuflar nya-eu mae.
\v 9 Nymq-mr deuvhaq, arbawr-euq dawqpaeq-anr bafmawq taq-euq mae. Arsiq yawmuiq maq siqle-eu arbawr yawqbawr navluf-anr turdzae-awr, miqdzaq-anr bafpuiv taef-a.”
\p
\v 10 Khoerngae, tsawrhaq armaf mafma deuq, Yorhaq-anr narhaq-eu, “Tox-aer mar-iq, nga’maf aqjox-aer yajanr-eu la?”
\p
\v 11 Yorhaq aerkhof naeq-eu, “Paerkhanq nyiq kanr jav-eu tsawrhaq-aq, maqjav-eu tsawrhaq-anr birnaeq-awr, dzaqdzaq dawrdawr jav-eu tsawrhaq khawf, khoerlof-aer durni birnaeq-awq.”
\p
\v 12 Jeq taf-eu tsawrhaq khawf bartirsaq bi mrnaeq-eu laer oe-awr narhaq-eu, “Saqlaq-or! Nga’maf aqjeq yajanr-eu la?”
\p
\v 13 Khoerngae, Yorhaq, aqyawf maf-anr aernaeq-eu, “Aertsaev taq-euq myavni maqngeur nar-aq taq tafdzaeq.”
\p
\v 14 Guirzaq deuq khawf, aqyawf-anr narhaq-eu, “Nga’maf lawr nae aqjox-aer yaghae-eu la?” Khoerngae, Yorhaq, aqyawf maf-anr aernaeq-eu, “Tiqghaq-iq-euq myawq-anr taqkhaeq taq khavgeuf, aqcawq-euq pyur-anr taqmyawf taq shuirdzaq, yawqha zaluf-eu ghaqgar poeq-anr nuikhanr shir-awq.”
\p
\v 15 Tsawrhaq khoerdeuq noeqtmq-awr dawqluf-eu lafkhoer, Yorhaq teughaq Kali ngeur-eu maqsiq, maqngeur-eu maqsiq laer aqyawfmaf dawqtawvluf yawqha-euq nuima-euq lafkhoer sharnoeq sharsawx luf-eu mae.
\p
\v 16 Khoerngae, Yorhaq, aqyawfmaf dawqtawv luf-anr heulof-aer aernaeq-euq mae: “Ngar-aq, aqdir nawmaf-anr ircuf nae bartirsaq mrnaeq luf-eu ma. Aerkhawf, ngaq-euq navmaqtser huiq-eu tiq ghaq oeluf-eu mae. Ngar-aq, aqyawf-euq saeqnawv-euq arcav-anr tseuvpuir naeq-eu taef khawf maqgeux-a. Aqyawf-aq, nawmaf-anr Yawshawr Saflar hawr-eu miqdzaq nae bartirsaq mrnaeqlaf taef-a.
\v 17 Aqyawf-euq aqlaf-euq lafkhoer caer bawseu nyaeftaeq taq-awr, aqyawf-euq caerbymr saqkhawf-anr nae caer bawshawr-awr, caermar deuq caerjir-anr pi’anr taef-a. Aerkhawf, caerkhawf deuq-anr-aq, maqmiv-ir-eu miqdzaq nae keuqdzae taef-a.”
\p
\v 18 Yorhaq-aq, tsawrhaq khoerdeuq-anr dawqmaeq maeq-eu lafkhoer ghawqmya jeq-euq garkawv nae ghaq bifnaeq-euq mae.
\p
\v 19 Aerkhawf, Gaqliqlaer mirkhanq-euq sanqpaq Heqlor-aq, aqyawf-euq maernmr-euq miqzaq Heqlordir-anr sheuqgeuf-euq uqtaf, yawdoer ghawqmya jeq mr-euq mirnae, Yorhaq nae bidaeq-euq mae.
\v 20 Khoermirnae, yawqjeq navluf-euq khoertav par mrlanq-euq jeq-aq, Yorhaq-anr kuv-anr nyaefur-euq khoer mae.
\s1 Yeqsur Bartirsaq Hageuf-euq
\r Mt 3:13-17; Mk 1:9-11
\p
\v 21 Khoerngae, heulof-aer pyeuflar-euq mae. Tsawrhaq khoerdeuq dawqtawvluf bartirsaq hageufluf ngae, Yeqsur khawf hageuf-awr guiqlanqshar ngae, mq panlar-euq mae.
\v 22 Khoerngae, Yawshawr Saflar, khaqkhoeq lof-aer dur-eu lafkhoer, aqyawf-euq khoertav zafka le-awr, mq-anr nae tersar ngaeqdov lef-eu, “Nawr-aq, ngar zawr gaq-eu ngaq-euq Zaqyo ma. Ngar, nawq-anr nuikhanrshir duidui ma.”
\s1 Yeqsur Kali-euq Tsuif
\r Mt 1:1-17
\p
\v 23 Yeqsur, aqyawf-euq guiqlanq-euq gar mrdanqbae ngae, 30 khof aerghaqni khawvlar-euq mae. Aqyawf-aq, Yorsaev-euq zaqyo mae laer tsawrhaq noeq-eu mae. Tsuif guidavlef ngae heulof-aer mae: Yorsaev, Heqlir,
\v 24 Maqdav, Leqbir, Meqlaqkir, Yaqnav, Yorsaev,
\v 25 Maqdaqtir, Aqmor, Naqhmq, Ersaqlir, Naqgair,
\v 26 Maqav, Maqdaqtir, Seqmir, Yorsaev, Yurdav,
\v 27 Yorhaqna, Leqsar, Zeqlurbaqbeqlar, Shaqtirlav, Neqlir,
\v 28 Meqlaqkir, Ardir, Gorsamq, Erlaqmordamq, Erlav,
\v 29 Yorseq, Erleqzaq, Yorlirmq, Maqdav, Leqbir,
\v 30 Surmoq, Yurdav, Yorsaev, Yornaq, Erlirkmq,
\v 31 Meqleq, Mernaq, Maqdaqdar, Naqdaq, Daqbir,
\v 32 Yeqshaer, Orbaev, Borzav, Saqlaqmor, Naqshoq,
\v 33 Aqmiqnaqdar, Lamq, Heqzaqloq, Peqlev, Yurdav,
\v 34 Yaqkov, Irtsav, Aqbyaqhaq, Teqlav, Naqhor,
\v 35 Seqlur, Laqgawr, Peqlaev, Eqbeur, Sheqlav,
\v 36 Gaqirnaq, Aqpaqsav, Sheqmav, Noraq, Laqmaer,
\v 37 Meqtuqseqlar, Ernov, Jarleq, Maqhaqleqlar, Gernaq,
\v 38 Ernoq, Seqtav, Aqdaq-aq, Miqyaer-euq zaqyo mae.
\c 4
\s1 Yeqsur Murjur Jur-eu Gar Yadaq-euq
\r Mt 4:1-11; Mk 1:12-13
\p
\v 1 Yeqsur-aq, Yawshawr Saflar byan-eu lafkhoer, Yawrdaq lawrbaq-anr nae ghofler ngae, muiq-eu Saflar, aqyawf-anr bawrtsanq bawrdanr-anr sheuqghae-awr,
\v 2 ♦naef sanqpaq nae murjur jur-euq gar 40 nan byanni yadaq-euq mae. Khoermyav nan-euq lafkhoer, aqyawf tiqjeq-iq maqdzaq-aq. Arnan khoerdeuq dzeur-euq nar-aq, aqyawf maeflar-euq mae.
\p
\v 3 Khoerngae, naef sanqpaq, aqyawf-anr aernaeq-eu, “Nawr, Miqyaer-euq Zaqyo ngeur nar-aq, khaqlo heusiq-anr kaqmur pyeuflar-awq laer dawq bif-awq lawr.”
\p
\v 4 Khoerngae, Yeqsur, aqyawf-anr aerkhof naeq-eu,
\p \qt “ ‘Tsawrhaqzaq-aq, dzaqdzaq dawrdawr-euq baqda’nae taef-aer daefnya-eu maqngeur-a.’ Aerkhawf, ‘Miqyaer-euq khaqmae-anr nae dovle-euq dawq yawqdawq navluf-euq baqda’nae daefnya-eu mae,’ \qt* \rq (Dm 8:3)\rq*
\nb laer, ♦Yaerbof-euq lafkhoer boftaq-euq mae”
\p
\v 5 Khoernar-aq, naef sanqpaq, aqyawf-anr gawqjawq yawgor-anr sheuqdav lef-awr, aqyawf-anr tiqkhaeq taef-aer mirtsaq-euq khoertav kharjav-eu mirkhanq dawqtawvluf bimawr-euq mae.
\v 6 Khoerngae, naef sanqpaq, aqyawf-anr aernaeq-eu, “Aryaq dawqtawvluf hawr-eu mirkhanq-euq yawshaef khanqsaer dawqtawvluf ngar, nawq-anr bifnaeq ma. Heudeuq dawqtawvluf ngaq-anr bifnaeqlaf jir taq-euq mirnae, ngar bifmawf-eu ghaq-anr bifnya ma.
\v 7 Khoermirnae, nawr, ngaq-anr uqduqtanq nar-aq, heudeuq dawqtawvluf nawq-euq bipyeuf ma.”
\p
\v 8 Khoerngae, Yeqsur, aqyawf-anr aernaeq-eu, “ ‘Naef Saqdaq-or! Ngaq-euq narkhan paw caev-awq.
\p \qt Nawq-euq Sanqpaq Miqyaer-anr taef-aer uqduq yatanq-awr, aqyawf-euq gar taef-aer ya’mr-eu mae’ \qt* \rq (Dm 6:13)\rq*
\nb laer Yaerbof-euq lafkhoer boftaq-euq mae.”
\p
\v 9 Khoernar-aq, naef sanqpaq, aqyawf-anr Yeqlursaqlaeq-anr sheuqghae-awr, uqduq tanqnymr nymrma-euq khaqboeq-anr gordzaeq dzaeq-eu tsanr-anr sheuqdav lef-awr heulof-aer aernaeq-euq mae, “Nawr, Miqyaer-euq Zaqyo ngeur nar-aq, heugar nae tsawqka ghae-awq.
\v 10 Aqjeq mirnae aernar-aq, Yaerbof-euq lafkhoer heulof-aer boftaq-euq mae,
\p \qt ‘Sanqpaq Miqyaer, aqyawf-euq mqtav ghaqkhaer deuq-anr khaer-awr nawq-anr bi hawpir taef-a. \qt*
\p
\v 11 \qt Nawq-euq aqkuir, khaqlo-anr maqya gazawni, aqyawf maf-euq aqlaf nae nawq-anr ciq taef-a.’ ” \qt* \rq (Jc 91:11-12)\rq*
\p
\v 12 Yeqsur, aqyawf-anr aerkhof-eu lafkhoer aer-eu,
\p \qt “ ‘Nawq-euq Sanqpaq Miqyaer-anr taq tsermrhaw’ \qt* \rq (Dm 6:16)\rq*
\nb laer boftaq-euq mae.”
\v 13 Naef sanqpaq, Yeqsur-anr yawqjeq navluf murjur jurhaw ghaq-euq nar-aq, aqyawf jawr-eu gar nae dov-ir-awr, aryamq tsaqlar-eu gar jawqluf-eu mae.
\s1 Yeqsur Gar Mrdanq Bae-euq
\r Mt 4:12-17; Mk 1:14-15
\p
\v 14 Yeqsur-aq, muiq-eu Saflar-euq baoq tiqbyanni anr-eu lafkhoer, Gaqliqlaer mirkhanq-anr ghofler-euq mae. Aqyawf-euq garkawv khoerkaq khoerlanr-anr gaqdoe-ir-euq mae.
\v 15 Aqyawf, ♦zanrdawq khawqnymr-anr maeqnaeq tsovnaeq ngae, tsawrhaq dawqtawvluf, aqyawf-anr ciqhuiq ciqmanr-eu mae.
\s1 Naqzaqlaer Tsawrhaq, Yeqsur-anr Maq Hageuf-a
\r Mt 13:53-58; Mk 6:1-6
\p
\v 16 Yeqsur, aqyawf huiqlar-euq Naqzaqlaer-anr lekeuv ngae, aqyawf yawqjawryawq mrlaf-euq lof-aer, landaw jawrnan ngae nan zanrdawq khawqnymr-anr urler-euq mae. Khoernar-aq, Yaerbof gui-eu laer aqyawf turlar-euq mae.
\v 17 Khoerngae, aqcawq, aqyawf-anr Miqyaer gharduq ngaeqdan-eu Irsaqyar nae boftaq-euq sanqbof aryov bafnaeq-euq mae. Aqyawf puir-awr pov ngae, heulof-aer boftaq-euq tsanr-anr povmawr-euq mae:
\p
\v 18 \qt “Sanqpaq Miqyaer-euq muiq-eu Saflar, ngaq-euq khoertav jawrluf-eu mae. \qt*
\p \qt Aqjeq mirnae aernar-aq, ngar, irshaqzaq-anr guiqlanqdawq bimaeq-eu gharduq, \qt*
\p \qt Aqyawf, ngaq-anr tsaqtsov naeqlaf-euq mae. \qt*
\p \qt Nuima nar-eu deuq-anr lavsavtaq naeq-awr, \qt*
\p \qt Bi paftawf taq-euq deuq-anr pyaeqnaeq-euq uqtaf, \qt*
\p \qt Myavbaef deuq-anr bi mawrnya lar-awr, \qt*
\p \qt Khaeq-awr khav-eu gar ya daqluf-eu deuq-anr pyaeqnaeq-eu hawr-eu, \qt*
\p
\v 19 \qt Sanqpaq Miqyaer ghawqshaq gaq-eu arkhof-euq garkawv dawqdzawr mrni, \qt*
\p \qt Aqyawf, ngaq-anr khaerghae lef-euq mae.”\qt* \rq (Isy 61:1-2)\rq*
\p
\v 20 Khoernar-aq, sanqbof khoer laeqyov-awr, hawsav-eu ghaq-anr bifkhof-awr nuir-euq mae. Khoerngae, zanrdawq khawqnymr-anr jawr-eu tsawrhaq dawqtawvluf, aqyawf-anr hawtsov taq-euq mae.
\v 21 Yeqsur, aqyawf maf-anr aernaeq-eu, “Nawmaf nae yagaq-euq Yaerbof heudeuv, iqnan byanlar-euq mae.”
\p
\v 22 Khoerngae, tsawrhaq dawqtawvluf, aqyawf-anr jaceuq-eu mae. Aqyawf-euq khaqmae-anr nae dovle-euq guiqlanq yawdzanr-euq dawqdeuq-anr zanqler-awr, aqyawfmaf aer-eu, “Teughaq, Yorsaev-euq zaqyo maqngeur-a lor?”
\v 23 Khoerngae, Yeqsur, aqyawf maf-anr aernaeq-eu, “ ‘Nargawr lavsav-eu tsawrhaq-or! Nawr, nawq-euq nargawr-anr lavtaq-awq’ laer aer-eu dawqdaq jav-eu lof-aer, nawq nae Gaqbeqneqoq-anr mr-euq gardeuq nga’maf yagaq-euq lof-aer, yawqha-euq jawrkhanq-anr khawf mr-awq lawr’ laer nawmaf, ngaq-anr aerlar taef-a laer ngar siqnya ma.”
\p
\v 24 Yeqsur heulof-aer par aernaeq-euq mae, “Ngar, nawmaf-anr aqdirma-aer aernaeq nyar, Miqyaer gharduq ngaeqdan-eu tsawrhaq tiqghaq-iq yawqha-euq jawrkhanq-anr khanqsaer maqza-a.
\v 25 Ngar, nawmaf-anr aqdirma-aer aernaeq nyar, Erlirya-euq zir-anr smr khof taf tiq pav byanni uqyaer maq yaerle-euq mirnae, mirtsaq doeni maefdui shuf duidui-eu jeq keuvle ngae, Irsaqleqlav-euq lafkhoer miqcoeq miqma ghawqmya ghaq jawr-eu mae.
\v 26 Aerkhawf, Miqyaer, Erlirya-anr, miqcoeq miqma nuideuq jawr-eu gar maqbi ir-aer, Sirdoq mirkhanq-anr jav-eu Zaqlaqdar-anr jawr-eu, miqcoeq miqma tiq ghaq jawr-eu gar taef-aer bi’ir-euq mae.
\v 27 Miqyaer gharduq ngaeqdan-eu Erlirshaer-euq zir-anr Irsaqleqlav-euq lafkhoer coiqdoi nar-eu tsawrhaq ghawqmya’ni jawr-eu mae. Aerkhawf, Surliv tsawrhaq Neqmaq khoerghaq-anr maqngeur nar-aq, aqyawf maf-euq lafkhoer tiqghaq-anr-iq maqbi shawrlar-aq.”
\p
\v 28 Zanrdawq khawqnymr-anr jawr-eu tsawrhaq dawqtawvluf, dawq khoerdawq-anr yagaq ngae, nuima davlar-euq mae.
\v 29 Khoernar-aq, tsawqtur-awr, Yeqsur-anr meuq-euq meuqdzer daeqdov ghae-euq mae. Aqyawf maf-euq meuq-aq, gawqjawq-euq khoertav javluf-eu mirnae, baqghapyaf-euq uqghmq-anr gheughae-awr, daeqka-eu laer ghae-eu mae.
\v 30 Aerkhawf, aqyawf-aq, aqyawf maf-euq ghanrcae nae canpav ghae-awr dov-ir-euq mae.
\s1 Naef Yawjawf-anr Taedov-euq
\r Mk 1:21-28
\p
\v 31 Khoerngae, Yeqsur, Gaqliqlaer mirkhanq-anr jav-eu Gaqbeqneqoq-anr ir-awr, landaw jawrnan ngae nan-aq, tsawrhaq armaf-anr maeqnaeq tsovnaeq-euq mae.
\v 32 Aqyawfmaf, Yeqsur maeqnaeq tsovnaeq-eu gar zanq duidui ler-eu mae. Aqjeq mirnae aernar-aq, aqyawf-euq dawq-aq, aryaq anr-eu mae.
\p
\v 33 Zanrdawq khawqnymr-euq lafkhoer naef yawjawf ur-eu tiq ghaq jawr-eu mae. Aqyawf tersar yawkhav-aer gurgur-aer aer-eu,
\v 34 “Naqzaqlaer tsawrhaq Yeqsur-or! Nga’maf-anr taq banqgha naeqlaf, nawr, nga’maf-anr lavcawv le-euq le lor? Nawr aqsur ghaq-a laer ngar siqnya ma. Nawr-aq, Miqyaer-euq Yawshawr ghaq mae.”
\p
\v 35 Khoerngae, Yeqsur, aqyawf-anr, “Aqcircu, teughaq-euq lafkhoer nae dovle-awq” laer daeqnaeq ngae, naef khoermawr tsawrhaq khoerghaq-anr tsawrhaq armaf mafma-euq ghanrcae biqanr ghae-awr, aqyawf-anr maq lavtanq maq lavnar naeqni dovle-euq mae.
\p
\v 36 Tsawrhaq khoerdeuq dawqtawvluf zanq duidui ler-awr aqyawf maf-euq yawkaq ja-eu, “Dawq teudawq aqjox-aer ghae-eu dawq nga? Aqyawf aryaq za-awr baoq anr-eu lafkhoer naef yawjawf deuq-anr dawq bif ngae, naef yawjawf khoerdeuq dovle-eu nga.”
\p
\v 37 Khoermirnae, Yeqsur-euq garkawv khoerkaq khoerlanr-anr yawqgar navluf gaqdoe-ir-euq mae.
\s1 Sirmoq-euq Tsawrmawq Aqbur Ghaq-anr Bi Taqler-euq
\r Mt 8:14-17; Mk 1:29-34
\p
\v 38 Yeqsur tur-awr zanrdawq khawqnymr-anr nae dov-ir-awr, Sirmoq-euq nymr-anr ur-ir-euq mae. Sirmoq-euq tsawrmawq aqbur ghaq yawlanr ardzaeq-aer lanrlanr-aer pyaqluf-eu mirnae, aqcawq, aqyawf-euq gharduq Yeqsur-anr tanqshar-euq mae.
\v 39 Yeqsur, aqyawf-euq dawqpae yawf-awr, yawlanr lanrlanr-aer pyaqluf-eu khoer-anr daeqnaeq ngae, pyaq-eu khoer lawq-ir-euq mae. Aqyawf tiqpov taef-aer tsawqtur-awr, aqyawf maf-anr hawqbyawr lavdawv naeq-euq mae.
\p
\v 40 Nanrma ga’anr-ir luf ngae, aqgeu jeq-euq nargawr baqda’nae pyaqluf-eu maqkaq, dawqtawv luf-anr Yeqsur jawr-eu gar sheuqlaf-euq mae. Yeqsur, aqyawfmaf yawqghaq navluf-euq khoertav aqlaf bafdav-awr, aqyawf maf-anr lavtaq naeq-euq mae.
\v 41 “Nawr-aq, Miqyaer-euq Zaqyo Kali mae” laer gurgur-aer naefdeuq khawf ghawqmya ghaq-euq lafkhoer nae dovle-euq mae. Aqyawf-aq, Kali mae laer aqyawfmaf siqnya-eu mirnae, Yeqsur, aqyawf maf-anr dawq maqbi ngaeqni daeq-euq mae.
\s1 Gaqliqlaer-anr Dawqmaeq Maeq-euq
\r Mk 1:35-39
\p
\v 42 Uqbya byalar ngae, Yeqsur dov-ir-awr bawrtsanq bawrdanr-anr le-euq mae. Tsawrhaq armaf mafma deuq, aqyawf-anr povpov-aer aqyawf jawr-eu gar lekeuv ngae, Yeqsur, aqyawf maf-anr nae maqbi ghawq-ir ni bijawr-eu laer laejae-euq mae.
\v 43 Aerkhawf, Yeqsur, aqyawf maf-anr aernaeq-eu, “Ngar, meuq nuideuq-anr khawf Miqyaer uvlanr-eu garkawv dawqmaeq maqmaeq-ir-aer maq ghaenya-a. Aqjeq mirnae aernar-aq, ngaq-anr khoerlof-aer bimr-eu laer bi’oe naeqlaf-euq mae.”
\v 44 Khoernar-aq, Yeqsur, Gaqliqlaer mirkhanq-anr jav-eu zanrdawq khawqnymr-euq lafkhoer dawqmaeq maeq-ir-euq mae.
\c 5
\s1 Kurbae Bae-euq Zaqlanr Deuq
\r Mt 4:18-22; Mk 1:16-20
\p
\v 1 Yeqsur, Geqneqsaqlaer lan landzer yawfluf ngae, tsawrhaq armaf mafma, Miqyaer-euq dawq narhaq-eu laer aqyawf jawr-eu gar tan’urlef luf-eu mae.
\v 2 Lan landzer lawq nyiq lawq jav-eu gar aqyawf ya’mawr-euq mae. Ngaqshaq nyaef-eu deuq-aq, lawq-anr nae dov-ir-awr za lavbu luf-eu mae.
\v 3 Lawq khoer nyiq lawq-anr nae tiq lawq-aq, Sirmoq-euq lawq mae. Yeqsur, Sirmoq-euq lawq-anr urler-awr, lan landzer-anr nae lan-euq lafkhoer uicuiv jivur ghaeni shar-euq mae. Khoernar-aq, lawq-euq lafkhoer nuir-awr nae tsawrhaq armaf mafma deuq-anr maeqnaeq tsovnaeq-euq mae.
\p
\v 4 Aqyawf dawq ngaeqghaq-awr, Sirmoq-anr aernaeq-eu, “Lawq, ircuf yawnaf-anr jivur ghae-awr, ngaqshaq milarni za dzae-awq.”
\p
\v 5 Khoerngae, Sirmoq, aqyawf-anr aerkhof naeq-eu, “Sanqpaq-or! Nga’maf uqcif mirlanni dzae-euq khawf tiqmawr-iq maq dzaemi-aq. Aerkhawf, ngar, nawq-euq dawq narhaq-awr za dzae ma.”
\p
\v 6 Aqyawfmaf za dzae’anrghae ngae, ngaqshaq ghawqmya’ni paflar-euq mirnae, za pyaq-ir luf-eu mae.
\v 7 Khoermirnae, bi cawba le-eu gharduq, lawq yawqlawq yawq-anr ur-eu za dzaecawq deuq-anr lafdzawr dzawrnaeq-euq mae. Aqyawfmaf oe-awr lawq nyiq lawq luf-anr ngaqshaq nyaefanrbyan taq-euq mirnae, lawq ga’nuif-ir paq-aer pyeuflar taq-euq mae.
\p
\v 8 Sirmoq Beqtuvluv khoer-anr ya’mawr ngae, Yeqsur-euq aqkuir pawqtsuif-euq dawqpae awbyav ghae-awr aer-eu, “Sanqpaq-or! Ngar jawr-eu gar nae dov-ir-awq. Aqjeq mirnae aernar-aq, ngar-aq, iqbaxzaq tiq ghaq ma.”
\p
\v 9 Ngaqshaq khoermyav myav-aer dzaemi-euq mirnae, Sirmoq hawr-eu aqyawf naeq-aer kharjawr-eu deuq zanq duidui ler-euq mae.
\p
\v 10 Aqyawf-euq za dzaecawq Zeqbeqdaer-euq zaqyo Yaqkov hawr-eu Yorhaq khawf zanq duidui ler-euq mae. Yeqsur, Sirmoq-anr aernaeq-eu, “Taqguv! Iqnan tafnar-aq, nawr, tsawrhaq-anr pov-eu tsawrhaq pyeuflar taef-a.”
\p
\v 11 Aqyawfmaf, lawq nyiq lawqluf lan landzer gheutaq yaf-awr, yawqjeq navluf byaerdzae yaf-awr nae, Yeqsur-euq maeqnan cantae ghae-euq mae.
\s1 Yeqsur, Coiqdoi Bi Shawrlar-euq
\r Mt 8:1-4; Mk 1:40-45
\p
\v 12 Tiqpov, Yeqsur, meuq tiq meuq-anr jawrluf ngae, khoergar mawrdo dolan-aer coiqdoi nar-eu tiq ghaq, aqyawf-anr mawr-awr, aqyawf-euq myavpyawq mirtsa awbyav taq-awr Yeqsur-anr shar duidui-eu, “Sanqpaq-or! Nawr janrmawf nar-aq, ngar shawrlarni nawr janrnya mae.”
\p
\v 13 Khoerngae, Yeqsur, aqlaf cawqja-awr aqyawf-anr toeqciv-awr nae aer-eu, “Ngar janrmawf mir-a. Nawr shawrlar-awq.” Khoerngae, coiqdoi nargawr khoer tiqpov taef-aer byovjir-euq mae.
\v 14 Khoerngae, Yeqsur, aqyawf-anr tiqghaq-anr-iq taq ja’naeq de-eq laer dawq bif-awr aer-eu, “Le-awr nawq-euq mawrdo pirma nae bi hawler-awr, nawr shawrlar-euq nga laer aqyawfmaf yasiqni Morseq nae dawq biftaq-euq lof-aer lawrnaeq-eu jeq lawrler-awq.”
\p
\v 15 Aerkhawf, Yeqsur-euq garkawv yawbae navmaqtser par gaqdoe-ir-euq mae. Tsawrhaq ghawqmya’ni aqyawf-euq dawq narhaqni maqaer, aqyawf maf-euq nar-awr gawr-eu jeq aqyawf nae bi lavtaqni maqaer uiqlar taq-euq mae.
\v 16 Aerkhawf, Yeqsur-aq, tiqkhaeq maqtaqni bawrtsanq bawrdanr-anr ir-awr guiqlanq shar-ir-eu mae.
\s1 Yeqsur, Kuirshir Lafshir-anr Bi Taqler-euq
\r Mt 9:1-18; Mk 2:1-12
\p
\v 17 Tiqnan, Yeqsur maeqnaeq tsovnaeqluf ngae, ♦Paqliqsaer deuq hawr-eu zanrdawq maeq-eu tsawrhaq deuq gardzer paw nuirluf-eu mae. Aqyawf maf-aq, Yeqlursaqlaeq, Gaqliqlaer mirkhanq hawr-eu Yurdav mirkhanq-euq lafkhoer jav-eu pu dawqtawv luf-anr nae oe-eu mae. Aqyawf-euq lafkhoer, nar-eu tsawrhaq-anr lavtaq nya-eu Sanqpaq Miqyaer-euq baoq anr-eu mae.
\v 18 Khoerngae, tsawrhaq tiqpavnav deuq kuirshir lafshir shir-eu tiq ghaq-anr yufzar-euq khoertav biyuf-awr baflaf-awr nae, Yeqsur-euq maeqshi bafanr lef-eu laer ghae-euq mae.
\v 19 Aerkhawf, tsawrhaq ardzaeq-aer myaq-eu mirnae, tiqpaw nae-iq bafur lef-eu garma maqdanr-a. Khoermirnae, nymrmq-anr\f + \fr 5:19 \fk Nymrmq \ft Aqyawf maf-euq nymrmq heu-aq, laftav paw tsawrhaq jawrnya’ni, mirkhawv lof-aer dur-eu khaqlo nae khawqtaq-euq mae.\f* bafdav lef-awr nymrmq lavpaef-awr nae, khoerghaq-anr yufzar-euq khoertav biyuf-awr, tsawrhaq khoerdeuq-euq ghanrcae, Yeqsur-euq maeqshi pyaeqkaghae lef-euq mae.
\p
\v 20 Yeqsur, aqyawf maf-euq nuijan-anr ya’mawr ngae tsawrhaq khoerghaq-anr aernaeq-eu, “Cawq-or! Nawq-euq iqbax pyaeqnaeq ghaq-euq ma.”
\p
\v 21 Khoerngae, zanr maeq-eu deuq hawr-eu Paqliqsaer deuq danqbae-awr jasawx-eu, “Yaeqbawq saerlu-aer ngaeq-eu teughaq aqsur ghaq la? Miqyaer tiq ghaq maqngeur nar-aq, iqbax aqsur ghaq pyaeqnya-eu?”
\p
\v 22 Aqyawfmaf khoerlof-aer noeqluf-eu gar Yeqsur siqnya-awr aqyawf maf-anr heulof-aer aerkhof naeq-euq mae, “Nawmaf aqjeq mirnae nuima-euq lafkhoer sharnoeq sharsawx luf-eu le?
\v 23 ‘Nawq-euq iqbax pyaeqnaeq ghaq-euq ma,’ maqngeur nar-aq, ‘Nawr tur-awr can’ghae-awq’ laer aernaeq-eu, aqgeu dawq awqdzaeq-eu la?
\v 24 Aerkhawf, ♦Tsawrhaq-euq Zaqyo-aq, mirtsaq-euq khoertav iqbax pyaeqnya-eu aryaq jav-eu ngar-a laer nawmaf-anr bisiq-eu ma.” Khoernar-aq, kuirshir lafshir shir-eu khoerghaq-anr aernaeq-eu, “Ngar, nawq-anr aernaeq nyar, tur-awr nawq-euq yufzar baf-awr irkanr ghof-ir-awq.”
\p
\v 25 Khoerghaq, aqyawf maf-euq maeqshi yawkawr-aer tsawqtur-awr, aqyawf nae yuf-euq khawqdaq baf-awr nae, Miqyaer-anr jaceuq jaceuq-aer irkanr ghof-ir-euq mae.
\v 26 Tsawrhaq armaf mafma dawqtawvluf zanq duidui ler-awr Miqyaer-anr ciqhuiq ciqmanr-eu uqtaf, guv duidui-eu lafkhoer aer-eu, “Iqnan aqduimaf maq mawrhaw-euq jeq-anr ya’mawr-euq ma.”
\s1 Yeqsur, Leqbir-anr Kur-euq
\r Mt 9:9-13; Mk 2:13-17
\p
\v 27 Garkawv khoer dzeur-euq nar-aq, Yeqsur dov-ir-awr, Leqbir laer kur-eu jeq taf-eu tiq ghaq, jeq tafduq-anr nuirluf-eu gar mawr-awr aqyawf-anr aernaeq-eu, “Ngaq-euq maeqnan cantae lar-awq.”
\p
\v 28 Khoerngae, aqyawf dawqtawv luf-anr byaerdzae yaf-awr tsawqtur-awr nae, Yeqsur-euq maeqnan cantae ghae-euq mae.
\p
\v 29 Leqbir, aqyawf-euq nymr-euq lafkhoer Yeqsur-euq gharduq hawqbyawr byawrma tiq byawr lawr-euq mae. Jeq taf-eu tsawrhaq hawr-eu nuideuq ghawqmya’ni aqyawfmaf naeq-aer jawqluf-eu mae.
\v 30 Khoerngae, aqyawf maf-euq zanr maeq-eu deuq hawr-eu Paqliqsaer deuq-aq, Yeqsur-euq zaqlanr deuq-anr jabu jadoer-eu lafkhoer aer-eu, “Nawmaf aqjeq mirnae jeq taf-eu tsawrhaq hawr-eu iqbaxzaq deuq naeq-aer dzaqtaf dawrtaf-eu le?”
\p
\v 31 Yeqsur, aqyawf maf-anr heulof-aer aerkhof naeq-euq mae, “Jawrsar dov-eu tsawrhaq-aq, nargawr lavsav-eu tsawrhaq-anr maqmawf-ar; nar-eu tsawrhaq deuq taef-aer mawf-eu mae.
\v 32 Ngar, tsaq-awr dawr-eu tsawrhaq-anr kur-eu laer oe-euq maqngeur, iqbaxzaq yawqha-euq iqbax noeqpov noeqpar larni oe-euq ma.”
\s1 Dzardzaq Sheuq-eu Garkawv
\r Mt 9:14-17; Mk 2:18-22
\p
\v 33 Khoernar-aq, aqyawfmaf, Yeqsur-anr aernaeq-eu, “Yorhaq-euq zaqlanr deuq-aq, tiqkhaeq maqtaqni dzardzaq sheuqsheuq-aer\f + \fr 5:33 \fk Dzardzaq sheuq-eu \ft Tiqjeq-iq maqdzaqni guiqlanq shar-eu gar aer-eu mae.\f* guiqlanq shar-eu mae. Paqliqsaer-euq zaqlanr deuq khawf khoerlof-aer janrluf-eu mae. Aerkhawf, aqjeq mirnae nawq naeq-aer jawrluf-eu deuq-aq, dzaqluf dawrluf-eu la?”
\p
\v 34 Yeqsur, aqyawf maf-anr heulof-aer aernaeq-euq mae, “Yoshuif, aqyawf-euq cawqdeuq naeq-aer jawr ngae, nawmaf, aqyawf maf-anr dzardzaq aqjox-aer bi sheuqnya-eu la?
\v 35 Aerkhawf, aqyawf maf-anr nae yoshuif yabi sheuqghawq ghae-eu arnan keuvle taef-a. Khoerngae nan-anr aqyawfmaf dzardzaq yasheuq-eu mae.”
\p
\v 36 Yeqsur yawjeq majeq tiq kawv parja-awr aqyawf maf-anr heulof-aer aernaeq-euq mae: “Paerkhanq yawshuif caeqpyaq-awr paerkhanq yawcaer-anr paertsanr dof-eu tiqghaq-iq maqjawr-ar. Khoerlof-aer janr nar-aq, paerkhanq yawshuif caeqpyaq-eu uqtaf, caeqpyaq-euq yawshuif khoerpyaeq paerkhanq yawcaer-anr maq gawfler-ar.
\v 37 Shaqkhov irpuq yawoer-anr aqgaf dzaruir yawshuif tiqghaq-iq maq shaevanr-ar. Khoerlof-aer janr nar-aq, aqgaf dzaruir yawshuif khoer shaqkhov irpuq-anr tanqpav ghae-eu mirnae, aqgaf dzaruir yoerdov-awr, shaqkhov irpuq khawf cawv-ir taef-a.
\v 38 Aerkhawf, aqgaf dzaruir yawshuif-aq, shaqkhov irpuq yawshuif-anr shaevanr nar-aq, nyiq jeq luf-anr jeqhmqnya taef-a.
\v 39 Aqgaf dzaruir yawoer dawrghaq-euq naeq-aer aqgaf dzaruir yawshuif dawrmawf-eu tsawrhaq tiqghaq-iq maqjawr-ar. Aqgaf dzaruir, ‘Yawoer-aq, kuirdzaeq mir-a’ laer aqyawf aer taef-a.”
\c 6
\s1 Landaw Jawrnan-euq Yawsanr
\r Mt 12:1-8; Mk 2:23-28
\p
\v 1 Khoernar-aq, heulof-aer pyeuflar-euq mae. Nyiq jaw tiqjaw-euq landaw jawrnan-anr, Yeqsur caeryar-anr canpav luf-eu mae. Aqyawf-euq zaqlanr deuq caernmr tseuv-awr, aqlaf nae caerpyur laeqdov laeqdov-aer dzaq-eu mae.
\v 2 Khoerngae, Paqliqsaer tiqpavnav deuq, aqyawf maf-anr aernaeq-eu, “Aqjeq mirnae nawmaf landaw jawrnan ngae nan-anr maq janrkhmq-eu jeq janr-eu le?”
\p
\v 3 Khoerngae, Yeqsur, aqyawf maf-anr heulof-aer aernaeq-euq mae, “Daqbir hawr-eu aqyawf naeq-aer jawr-eu deuq hawq maeflar ngae aqjox-aer janr-euq gar, nawmaf maq guihaw-aq lor?
\v 4 Aqyawf, Miqyaer-euq nymr-anr urler-awr, pirma deuq maqngeur nar-aq nuideuq maq dzaqkhmq-eu ♦lawrdzar kaqmur\f + \fr 6:4 \fk Lawrdzar kaqmur \ft Miqyaer-anr lawrnaeq taq-euq kaqmur-anr aermawf-eu mae (1Sml 21:6). \f* yurdzaq-awr, aqyawf-euq maeqnan cantae-eu deuq-anr khawf bidzaq-euq garkawv maq guihaw-aq laq?”
\p
\v 5 Khoernar-aq, aqyawf, aqyawf maf-anr par aernaeq-eu, “Tsawrhaq-euq Zaqyo-aq, landaw jawrnan-euq Yawsanr ma.”
\s1 Lafshir Shir-eu Bi Taqler-euq
\r Mt 12:9-14; Mk 3:1-6
\p
\v 6 Yawqjaw yawq-euq landaw jawrnan-anr, Yeqsur, zanrdawq khawqnymr-euq lafkhoer urler-awr maeqnaeq tsovnaeq-euq mae. Khoerngae, khoergar, armar laf lafshir shir-eu zaqyo aqli tiq ghaq jawr-eu mae.
\v 7 Zanr maeq-eu deuq hawr-eu Paqliqsaer deuq, Yeqsur-euq yawlaeq pov-awr daqler nya’ni, aqyawf, landaw jawrnan ngae nan nargawr lavtaq naeq-eu nga lor laer hawtsov taq-euq mae.
\v 8 Yeqsur, aqyawf maf-euq nuinoeq-anr siqnya-awr, lafshir shir-eu khoerghaq-anr aernaeq-eu, “Tur-awr heugar yawf-awq.”
\p Khoerngae, khoerghaq turlar-awr yawf-euq mae.
\v 9 Khoerngae, Yeqsur, aqyawf maf-anr heulof-aer aernaeq-euq mae, “Ngar, nawmaf-anr narhaq nyar, landaw jawrnan ngae nan yawmuiq jeq mr-eu, maqngeur nar-aq, yawdoer jeq mr-eu, daefzir-anr bibuq-ir-eu, maqngeur nar-aq, daefzir-anr lavcawv-eu, aqgeu jeq mrkhmq-eu la?”
\p
\v 10 Yeqsur, tsawrhaq dawqtawv luf-anr tiqjawq hawdoe-awr khoerghaq-anr aernaeq-eu, “Nawq-euq aqlaf cawqja-awq.” Aqyawf, aqlaf cawqja ngae, aqlaf yawqlafyawq lof-aer muiqkhof lar-euq mae.
\v 11 Aqyawfmaf nuima paer duidui lar-awr, aqyawfmaf, Yeqsur-anr aqjox-aer janrnaeq-eu paq nga laer aqyawf maf-euq yawkaq bawqdzaq-eu mae.
\s1 Ghaqkhaer 12 Ghaq Tserdov-euq
\r Mt 10:1-4; Mk 3:13-19
\p
\v 12 Khoerngae, heulof-aer pyeuflar-euq mae. Yeqsur dov-ir-awr, gawqjawq-anr davler-awr nae guiqlanq sharler-euq mae. Uqcif mirlan-aer Miqyaer-anr guiqlanq shar-euq mae.
\v 13 Uqbya byalar ngae, aqyawf, zaqlanr deuq-anr kurlaf-awr, aqyawf, aqyawf maf-euq lafkhoer nae 12 ghaq tserdov-awr, aqyawf maf-anr ghaqkhaer laer kurnaeq-euq-aq heudeuq mae:
\v 14 Beqtuvluv laer Yeqsur nae myanrnaeq-euq Sirmoq, aqyawf-euq maernmr Aqdaeqlaeq, Yaqkov hawr-eu Yorhaq, Pirlirpuv hawr-eu Baqtawrlaqmaer,
\v 15 Maqtaeq hawr-eu Tormav, Aqlaqpaer-euq zaqyo Yaqkov hawr-eu Zeqlur laer kur-eu Sirmoq,
\v 16 Yaqkov-euq zaqyo Yurdav hawr-eu Sanqpaq Yeqsur-anr anqdzaq-euq Yurdav Irsaqgaqliqoq.
\s1 Yeqsur Nargawr Bi Taqler-euq
\r Mt 4:23-25
\p
\v 17 Yeqsur, aqyawfmaf naeq-aer gawqjawq-anr nae oeka ngae, Yurdav mirkhanq hawr-eu Yeqlursaqlaeq doeni, iqmalavshav-euq lawrdae-anr jav-eu Durlu hawr-eu Sirdoq-anr nae lar-euq tsawrhaq deuq, aqyawf-euq zaqlanr baqmaf hawr-eu aqyawf dawqmaeq maeq-eu gar narhaq-eu uqtaf, aqyawf maf-euq nargawr deuq bi lavtaq-eu laer uiqlar taq-euq tsawrhaq armaf mafma deuq khawf yawfluf-eu mae.
\v 18 Naef yawjawf deuq nae bikhaeq bikhav-euq tsawrhaq deuq khawf taqler-euq mae.
\v 19 Tsawrhaq armaf dawqtawvluf, aqyawf-anr ya toeqcivni laejae-eu mae. Aqjeq mirnae aernar-aq, aqyawf-euq lafkhoer nae baoq dovle-awr aqyawfmaf dawqtawv luf-anr bi taqler-euq mae.
\s1 Guiqlanq Huiq-eu Tsawrhaq
\r Mt 5:1-12
\p
\v 20 Khoernar-aq, Yeqsur, aqyawf-euq myavnuiv zaqlanr deuq-anr hawhaw-aer heulof-aer aer-eu mae:
\p “Nawmaf irshaq shaq-eu tsawrhaq deuq-aq, guiqlanq huiq-eu mae. Aqjeq mirnae aernar-aq, Miqyaer uvlanr-eu jeq nawmaf-anr of-eu mae.
\p
\v 21 “Nymq-mr nawmaf maef-awr shuf-eu tsawrhaq deuq-aq, guiqlanq huiq-eu mae. Aqjeq mirnae aernar-aq, nawmaf yadzaq ya dawrdaev taef-a.
\p Nymq-mr tsawrngoer ngoerluf-eu nawmaf-aq, guiqlanq huiq-eu mae. Aqjeq mirnae aernar-aq, nawmaf ya’uir taef-a.
\p
\v 22 “Tsawrhaq-euq Zaqyo-euq baqda’nae aqcawq, nawmaf-anr byae-awr nawmaf-anr sawxdzae naeqlaf-eu uqtaf, nawmaf-anr yaeqbawq saerlu-aer aerlar-awr, nawmaf-euq tsawrmyanr-anr yawdoer laer sawxdzae naeflaf ngae, nawmaf guiqlanqhuiq taef-a.
\p
\v 23 “Khoerngae nan-anr, nawmaf tsawqtsawq-aer laqkhaq caer-awq. Aqjeq mirnae aernar-aq, mq-euq khoertav nawmaf-euq mrpoeq lafsawq huiq duidui-eu mae. Aqyawf maf-euq aqpoeq deuq khawf, Miqyaer gharduq ngaeqdan-eu tsawrhaq-anr khoerlof-aer janrnaeq-euq mae.
\s1 Ghawqshar Shaq-aer Yaghae-eu Tsawrhaq
\p
\v 24 “Aerkhawf, nawmaf smrmuiq smrbaw deuq-aq, ghawqshar shaq-aer ya ghaesaef taef-a. Aqjeq mirnae aernar-aq, nawmaf yawsar zadzeur-euq mae.
\p
\v 25 “Nawmaf dzaqdaev dawrdaev luf-eu tsawrhaq deuq-aq, ghawqshar shaq-aer ya ghaesaef taef-a. Aqjeq mirnae aernar-aq, nawmaf ya’maef yashuf taef-a.
\p Nymq-mr nawmaf uirluf-eu tsawrhaq deuq-aq, ghawqshar shaq-aer ya ghaesaef taef-a. Aqjeq mirnae aernar-aq, nawmaf tsawrngoer ngoer-awr, yawkhav-aer ya’ngoer taef-a.
\p
\v 26 “Tsawrhaq dawqtawvluf nawmaf-anr jaceuqlar ngae, nawmaf ghawqshar shaq-aer ya ghaesaef taef-a. Aqjeq mirnae aernar-aq, aqyawf maf-euq aqpoeq deuq khawf, Miqyaer gharduq ngaeqdan-eu jaqmyawf deuq-anr khoerlof-aer jaceuq-euq mae.
\s1 Muirlar-eu Tsawrhaq-anr Gaq-awq
\r Mt 5:38-48; 7:12
\p
\v 27 “Aerkhawf, nawmaf narhaq luf-eu deuq-anr ngar aernaeq nyar, nawmaf-anr muir-eu deuq-anr gaq-awr, nawmaf-anr byae-eu deuq-anr yawmuiq jeq janrnaeq-awq.
\v 28 Nawmaf-anr yaqkhaer yaq-eu deuq-anr dawq ngaeqghae naeq-awr, nawmaf-anr yaeqbawq saerlu-aer janrlar-eu deuq-euq gharduq guiqlanq shar-awq.
\v 29 Aqcawq, nawq-euq baqba tiq pyawq-anr taevlar nar-aq, yawqpyawqyawq khawf ciqdaq naeq-awq. Aqcawq, nawq-euq paerkhanq lafnyir kanr yurgeuflar nar-aq, lafkhoer kanr khawf bifnaeq-awq.
\v 30 Nawq-anr kharshar-eu tsawrhaq-anr bif-awr, aqcawq, nawq-euq myawq yurgeuf-euq nar-aq, taqpar sharkhof.
\v 31 Aqcawq nae nawmaf-anr bi janrnaeq mawf-eu lof-aer, nawmaf khawf aqcawq-anr khoerlof-aer janrnaeq-awq.
\p
\v 32 “Aerkhawf, nawmaf, nawmaf-anr gaq-eu tsawrhaq-anr taef-aer gaq nar-aq, aqjeq guiqlanq za-eu? Iqbaxzaq deuq khawf aqyawf maf-anr gaq-eu tsawrhaq-anr gaqluf-eu mae.
\v 33 Nawmaf, nawmaf-anr yawmuiq jeq janrnaeq laf-eu tsawrhaq-anr taef-aer nawmaf yawmuiq jeq janrkhofnaeq nar-aq, aqjeq guiqlanq za-eu? Iqbaxzaq deuq khawf khoerlof-aer janrluf-eu mae.
\v 34 Nawmaf bifkhoflaf nya taef-a laer noeq-eu deuq-anr taef-aer nawmaf ngaqnaeq parnaeq nar-aq, aqjeq guiqlanq za-eu? Iqbaxzaq deuq khawf aqyawfmaf nae ngaqnaeq parnaeq-euq myavni zakhof taef-a laer noeqtmq-awr, iqbaxzaq deuq-anr ngaqnaeq parnaeq luf-eu mae.
\v 35 Nawmaf-aq, nawmaf-anr muir-eu deuq-anr gaq-awr, yawmuiq jeq janrnaeq-awq. Bifkhof laf-eu gar maq noeqtmqni aqcawq-anr ngaqnaeq-awq. Khoerlof-aer janr nar-aq, nawmaf-euq mrpoeq lafsawq ghawqmya’ni jav-awr, nawmaf, Gor duidui-eu ghaq-euq zaqyo pyeuflar taef-a. Aqjeq mirnae aernar-aq, aqyawf-aq, guiqlanq-anr maq noeqmawr nya-eu tsawrhaq hawr-eu tsawrdoer deuq-anr khawf ghawqshaq gaqnaeq-eu mae.
\v 36 Nawmaf-euq Aqda ghawqshaq gaqnya-eu lof-aer nawmaf khawf ghawqshaq gaq-eu nuima anr-awq.
\s1 Aqcawq-anr Yarkhaq Taqdar
\r Mt 7:1-5
\p
\v 37 “Nawmaf, aqcawq-anr yarkhaq taqdar. Maqdar nar-aq, aqcawq khawf nawmaf-anr yarkhaq maq darlar-ar. Nawmaf, aqcawq-anr dartsaev-eu taqtaeq. Maq dartsaev nar-aq, aqcawq khawf dartsaev lar-eu maqkawr-ar. Nawmaf, aqcawq mrlaeq naeqlaf-euq iqbax-anr pyaeqnaeq-awq. Pyaeqnaeq nar-aq, aqcawq khawf pyaeqnaeqlaf taef-a.
\v 38 Nawmaf, aqcawq-anr bif-awq. Bif nar-aq, aqcawq khawf nawmaf-anr bifnaeqlaf taef-a. Khoeruqtaf, huiqdzaeq-eu khavpuq-anr nae daeqteur daeqteur-aer, ngawqteur ngawqteur-aer, byankhar-ir gar keuvni nawmaf-euq bawrkhanr-anr\f + \fr 6:38 \fk Bawrkhanr \ft Arhu-euq tsawrhaq deuq-aq, paerkhanq paermanr-euq paerdanq tseuvluiv davkhof-awr mrmyawq dawvanr-awr cannya-eu mae.\f* shaevanr naeqlaf taef-a. Aqjeq mirnae aernar-aq, nawmaf, aqcawq-anr paeqnaeq savnaeq-euq lof-aer, aqcawq khawf, nawmaf-anr paeqkhof savkhof naeqlaf taef-a.”
\p
\v 39 Khoeruqtaf, Yeqsur, aqyawf maf-anr yawjeq majeq dawq-anr nae heulof-aer par maeqnaeq-euq mae: “Myavbaef cawqcawq myavbaef, garma sheuqmaeq naeqnya taef-a lor? Nyiq ghaqluf duqkhanq-anr ga’anr-ir-eu maqngeur-a laq?
\v 40 Zaqlanr-aq, saqlaq taf-aer maq huiqdzaeqler nya-a. Aerkhawf, yawmuiq-aer bi maeqbym-euq aqsur ghaq maqkaq, yawqha-euq saqlaq lof-aer pyeuflarnya taef-a.
\p
\v 41 “Aqjeq mirnae, nawq-euq myavnuiv-euq lafkhoer, pyaqdmq anr-eu gar maq sharsawx-aer, nawq-euq aqyuif aqnyir-euq myavnuiv-euq lafkhoer anr-eu myavpawf-anr hawluf-eu le?
\v 42 Nawr, yawqha-euq myavnuiv-euq lafkhoer pyaqdmq anrluf-eu khawf, maq hawmawrni, aqjeq mirnae nawq-euq aqyuif aqnyir-anr, ‘Maernmr-or, ngar, nawq-euq myavnuiv-euq lafkhoer anr-eu myavpawf paevdovnaeq nyar’ laer aernya-eu le? Yawmuiq janrgeuf-eu tsawrhaq-or! Nawq-euq myavnuiv-anr anr-eu pyaqdmq jeqhu ngawqdov-awq. Khoernar-aq, nawq-euq aqyuif aqnyir-euq myavnuiv-euq lafkhoer anr-eu myavpawf aqjox-aer ya paevdov-eu nga laer nawq-anr mawrduqlar taef-a.
\s1 Arbawr Hawr-eu Arsiq
\r Mt 7:16-20; 12:33-35
\p
\v 43 “Arbawr yawmuiq-anr arsiq yawdoer maq siqle nya-aer, arbawr yawdoer-anr khawf arsiq yawmuiq maq siqle nya-a.
\v 44 Arsiq-anr haw nar-aq, arbawr yawqbawr navluf-anr siqnya taef-a. Tsawrhaqzaq-aq, aqgan arbawr-anr siqguq arsiq maqya pyavhaw-ar. Aqgan bawduv-anr khawf aqgaf arsiq maqya pyavhaw-ar.
\v 45 Tsawrhaq yawmuiq deuq-aq, aqyawf-euq nuima-euq lafkhoer, myawqganq yawmuiq shardawv taq-euq gar nae, yawmuiq jeq yurdov laf-eu mae. Tsawrhaq yawdoer deuq-aq, aqyawf-euq nuima-euq lafkhoer myawqganq yawdoer shardawv taq-euq gar nae, yawdoer jeq ngaeqdov laf-eu mae. Aqjeq mirnae aernar-aq, nuima-euq lafkhoer khardawvbyan taq-euq jeq, khaqmae-anr ngaeqdov laf-eu mae.
\s1 Nymr Tsov-eu Nyiq Jeq
\r Mt 7:24-27
\p
\v 46 “Nawmaf, ngaq-anr ‘Sanqpaq-or! Sanqpaq-or’ laer kur-eu gar nae, aqjeq mirnae ngaq nae aertaq-euq lof-aer maqmr-eu le?
\v 47 Ngar jawr-eu gar lar-awr, ngar maeq-eu dawq gaq-awr kharmr-ir-eu tsawrhaq-aq, aqyawf aqjox-aer ghae-eu tsawrhaq-anr dur-eu nga laer ngar, nawmaf-anr aernaeq nyar.
\v 48 Aqyawf-aq, nymr tsov ngae, duqkhanq yawnaf naf-aer khanq-awr, khaqlo-euq khoertav zeurdanr danr-eu tsawrhaq-anr dur-eu mae. Ircuf huiqle-awr, irghaq khav-eu irkhawr, nymr khoernymr-anr ciqtanq ciqtuv khawf, khaqlo-euq khoertav zeurdanr danrtaq-euq mirnae, maqluv maqlav lar-a.
\v 49 Aerkhawf, ngar maeq-eu dawq gaq-awr, maqmr-ir-eu tsawrhaq-aq, zeurdanr maqdanrni, mirtsaq-euq khoertav taef-aer nymr tsov-eu tsawrhaq-anr dur-eu mae. Ircuf irkhawr, nymr khoernymr-anr ciqtanq ciqtuvle ngae, tiqpov taef-aer coqdzae ghae-awr, coqpyav coqshav jir-eu mae.”
\c 7
\s1 Yeqsur, Guirzaq-anr Bi Taqler-euq
\r Mt 8:5-13
\p
\v 1 Yeqsur, tsawrhaq khoerdeuq-anr dawq heudeuq dawqtawvluf maeqnaeq tsovnaeqghaq ngae, Gaqbeqneqoq-anr ir-euq mae.
\v 2 Khoergar, ♦yardzoeq guirhuq tiq ghaq jawr-eu mae. Aqyawf zawr gaq-eu kuirlaf zaqkhav tiq ghaq shir paq-aer narluf-eu mae.
\v 3 Yardzoeq guirhuq khoerghaq, Yeqsur-euq garkawv yagaq ngae, Aqyawf-euq kuirlaf zaqkhav-anr lavtaq naeqle sher-eq laer Yurdav tsawrhaq-euq aqyuif aqtsu heumyav ghaq-anr khaer-awr, Yeqsur-anr bi tanqshar ler-euq mae.
\v 4 Aqyawfmaf, Yeqsur jawr-eu gar lekeuv ngae, Yeqsur, tsawrhaq heughaq-anr heulof-aer janrnaeq-eu-aq, geux mae laer aqyawf-anr yawkhav-aer sharshar-aer aernaeq-euq mae.
\v 5 “Aqjeq mirnae aernar-aq, aqyawf, aqdui-euq tsawrjeuq tsawrca-anr gaq-awr, aqdui-euq gharduq zanrdawq khawqnymr tsovnaeq laf-euq mae.”
\p
\v 6 Khoerngae, Yeqsur, aqyawfmaf naeq-aer ir-euq mae. Khoerghaq-euq nymr-anr nae ardzaeq-aer maqkaq-eu gar irkeuv ngae, yardzoeq guirhuq khoerghaq, aqyawf-euq cawq heumyav ghaq-anr Yeqsur jawr-eu gar khaerlaf-awr, heulof-aer bi’aer lar-euq mae, “Sanqpaq-or! Nawq-euq mawrdo-anr coeqlarni taqjanr. Aqjeq mirnae aernar-aq, nawr, ngaq-euq irkanr urle-eu gar ngar maqgeux nya.
\v 7 Ngar khawf nawq-anr mawrlar-eu maqgeux nya laer yawqhar yawqha noeq-euq ma. Nawr dawq tiq dawq taef-aer ngaeq-eu khawf, ngaq-euq kuirlaf zaqkhav taqler taef-a.
\v 8 Aqjeq mirnae aernar-aq, ngar, aqcawq-euq aryaq-euq lafov artiv-anr yajawr-awr, ngaq-euq lafov khawf guirzaq deuq jawr-eu ma. Heughaq-anr ‘Ir-awq’ laer aer ngae, aqyawf ir-awr, khoerghaq-anr ‘Lar-awq’ laer kur nar-aq, aqyawf lar-eu mae. ‘Nawr heujeq mr-awq’ laer ngaq-euq kuirlaf zaqkhav-anr aernaeq ngae, aqyawf mr-eu mae.”
\p
\v 9 Yeqsur dawq khoerdawq-anr yagaq ngae zanqler-awr, aqyawf-euq maeqnan cantae luf-eu tsawrhaq armaf mafma jawr-eu paw ciqpyawr-awr aer-eu, “Ngar, nawmaf-anr aernaeq nyar, Irsaqleqlav-euq lafkhoer khawf heunav nav-aer jan-eu tsawrhaq ngar maq mawrhaw-aq siq.”
\p
\v 10 Dawqtsaf tsafle-euq khoerdeuq, yardzoeq guirhuq-euq irkanr ghofkeuv-ir ngae, kuirlaf zaqkhav khoerghaq taqler-awr jawr-eu gar ya’mawr-euq mae.
\s1 Miqcoeq Miqma-euq Zaq Bi Ghofdaef Lar-eu
\p
\v 11 Nishawq ngae nan, Yeqsur, Naqirnav laer kur-eu meuq tiq meuq-anr le-euq mae. Aqyawf-euq zaqlanr hawr-eu tsawrhaq ghawqmya’ni khawf aqyawf naeq-aer le-euq mae.
\v 12 ♦Meuq-euq lanrkhaeq-anr lekeuv ngae, aqcawq shir-euq tsawrhaq tiq ghaq-anr baf-awr oedov luf-eu mae. Khoerghaq-euq aqma-aq, miqcoeq miqma pyeuf-awr, aqyawf, zaqyo khoer tiq ghaq jawr-eu taef mae. Meuq-anr jawr-eu tsawrhaq ghawqmya’ni miqcoeq miqma khoerghaq naeq-aer oeluf-eu mae.
\v 13 Sanqpaq Yeqsur, miqcoeq miqma khoerghaq-anr ya’mawr ngae, aqyawf-anr ghawqshaq hawgaq-awr, “Taqngoer” laer aernaeq-euq mae.
\p
\v 14 Yeqsur dawqpae le-awr, aqlaf seuvyof-anr\f + \fr 7:14 \fk Seuvyof \ft Heu-aq, tsawrhaq shir ngae baf-eu bafkawq-anr kur-eu mae. Tsawrhaq shir ngae maqngeur nar-aq baf khawf maqbaf-a.\f* bafdav ngae, bafluf-eu tsawrhaq deuq naqler-awr, Yeqsur aer-eu, “Zaqguqzaq-or! Turlar-awq laer ngar, nawq-anr dawq bif-eu ma.”
\v 15 Khoerngae, shir-euq khoerghaq turnuir lar-awr, dawq khawf ngaeq-eu mae. Khoernar-aq, Yeqsur, zaqyo aqli khoerghaq, aqyawf-euq aqma-anr a’khof naeq-euq mae.
\p
\v 16 Tsawrhaq dawqtawvluf zanq duidui ler-awr, Miqyaer-anr ciqhuiq ciqmanr-eu lafkhoer aer-eu, “Aqdui-euq lafkhoer, Miqyaer gharduq ngaeqdan-eu yawhuiq ghaq dovlar-euq ngar-a.” Khoeruqtaf, “Miqyaer, aqyawf-euq tsawrhaq-anr hawle-euq ngar-a” laer khawf aer-eu mae.
\p
\v 17 Yeqsur nae mr-euq garkawv khoer Yurdav mirkhanq hawr-eu jawqlaw jawrlawr gaqdoe-ir-euq mae.
\s1 Yorhaq-euq Zaqlanr, Yeqsur-anr Narhaq-ir-euq
\r Mt 11:2-9
\p
\v 18 Khoerngae, Yorhaq-euq zaqlanr deuq garkawv khoer dawqtawvluf, Yorhaq-anr aergaq naeqler-euq mae.
\v 19 Yorhaq, aqyawf-euq zaqlanr nyiq ghaq-anr kur-awr, Sanqpaq Yeqsur-anr heulof-aer bi narhaq-ir-euq mae. “Oe taef-a laer aer-eu khoerghaq, nawr ma lor? Maqngeur nar-aq, nga’maf yawqghaq yawq-anr parya dawq-a siq laq?”
\p
\v 20 Aqyawfnyaf, Yeqsur jawr-eu gar oekeuv ngae aernaeq-eu, “Bartirsaq mrnaeq-eu Yorhaq, nga’nyaf-anr khaerlef-awr, nawq-anr heulof-aer bi narhaq le-euq mae, ‘Oe taef-a laer aer-eu khoerghaq, nawr ma lor? Maqngeur nar-aq, nga’maf yawqghaq yawq-anr parya dawq-a siq laq?’ ”
\p
\v 21 Aryamq khoeryamq-euq lafkhoer, Yeqsur-aq, nargawr ghawqmya jeq bi taqler luf-awr shaqzanq ghawqmya jeq-anr lavsav luf-euq uqtaf, naef yawjawf ur-eu gar taedovnaeq luf-awr myavbaef ghawqmya ghaq-anr khawf myavnuiv bi mawrnyalar luf-eu mae.
\p
\v 22 Yeqsur, aqyawf nyaf-anr heulof-aer aerkhof naeq-euq mae, “Nawnyaf ghofler-awr, yagaq-awr ya’mawr-euq deuq, Yorhaq-anr dzawrnaeq ler-awq. Myavbaef mawrnyalar, kuircawv cannyalar, coiqdoi nar-eu tsawrhaq shawrlar, naqbawq deuq gaqnyalar, shir-euq tsawrhaq ghofdaef lar-awr, irshaqzaq deuq guiqlanqdawq yagaq-euq mae.
\v 23 Ngaq-euq baqda’nae sanqtif maqtif-eu tsawrhaq-aq, guiqlanqhuiq taef-a.”
\p
\v 24 Yorhaq nae khaerlef-euq tsawrhaq ghofler dzeur-euq nar-aq, Yeqsur, Yorhaq-euq garkawv tsawrhaq armaf mafma deuq-anr heulof-aer aernaeq-euq mae: “Nawmaf bawrtsanq bawrdanr-anr ir-awr aqjeq-anr haw-eu laer ir-euq le? Jaqlaer baw-eu mirnae nyaeluf-eu artof-euq arkanq-anr laq?
\v 25 Aqdir aernar-aq, nawmaf aqjeq-anr haw-ir-eu laer dov-ir-euq le? Jurgafni ghae-eu maeqtsoeq dmluf-eu tsawrhaq-anr haw-ir-euq le lor? Hawsher-eq, jurgafni ghae-eu maeqtsoeq dmdm-aer, dzarkuir dzarmyaer dzaqdzaq-aer sarsuqni daef-eu tsawrhaq-aq, sanqpaq yawhuiq ghaq-euq nymr-anr jawr-eu mae.
\v 26 Maqngeur nar-aq, nawmaf dov-ir-awr, aqjeq-anr haw-ir-euq le? Miqyaer gharduq ngaeqdan-eu tsawrhaq-anr laq? Ngeur mae. Ngar, nawmaf-anr aernaeq nyar. Aqyawf-aq, Miqyaer gharduq ngaeqdan-eu tsawrhaq deuq navmaqtser huiqdzaeq-eu mae.
\p
\v 27 Aqyawf-aq, Yaerbof-euq lafkhoer heulof-aer bofkeuv taq-euq khoerghaq mae,
\p \qt ‘Hawde-eq. Ngar, ngaq-euq ghaqzaq ghaqkhaer-anr nawq-euq maeqhu bi’ir-awr, \qt*
\p \qt Nawq-euq maeqshi garma bi shardanr-ir ma.’ \qt* \rq (Mlk 3:1)\rq*
\p
\v 28 Ngar, nawmaf-anr aernaeq nyar. Zaqmiq aqbur-anr nae khar daefle-euq tsawrhaq-euq lafkhoer, Yorhaq taf-aer huiqdzaeq-eu Miqyaer gharduq ngaeqdan-eu tsawrhaq tiqghaq-iq maqjawr-a. Aerkhawf, Miqyaer uvlanr-eu jeq-euq lafkhoer nyirdzaeq-eu ghaq khawf, Yorhaq navmaqtser huiqdzaeq-eu mae.”
\p
\v 29 Yorhaq nae bartirsaq bi mrnaeq-euq tsawrhaq deuq hawr-eu jeq taf-eu tsawrhaq dawqtawv luf-aq, dawq khoerdawq-anr yagaq ngae, Miqyaer-aq, tsaq-awr dawr-eu mae laer aer-eu mae.
\v 30 Aerkhawf, Paqliqsaer deuq hawr-eu zanrdawq siqzaq deuq-aq, Yorhaq nae bartirsaq maqbi mrnaeq-aer, Miqyaer nae aqyawf maf-euq gharduq lavsav taq-euq gar maq hageuf-aq.
\p
\v 31 Sanqpaq Yeqsur heulof-aer par aernaeq-euq mae: “Ngar heuzir-euq tsawrhaq, aqgeu jeq-anr ciqcaev-eu paq nga? Aqyawfmaf aqjeq-anr dur-eu la?
\v 32 Aqyawf maf-aq, zaqdeuq, laev-anr nuir-awr, tiqghaq tirghaq heulof-aer gurcawq luf-eu gar dur-eu mae,
\q1 ‘Nga’maf, nawmaf-euq gharduq lafjeq baw-eu khawf, nawmaf lafjeq maqtsawq-a.
\q1 Nga’maf, nawmaf-euq gharduq tsawrngoer ngoer-eu khawf, nawmaf maqngoer-a.’
\p
\v 33 Bartirsaq mrnaeq-eu Yorhaq oe ngae, kaqmur maqdzaq, aqgaf dzaruir maqdawr-eu mirnae, nawmaf, ‘Aqyawf-aq, naef ur-eu tsawrhaq nga’ laer nawmaf aer-eu mae.
\v 34 Tsawrhaq-euq Zaqyo oe ngae, dzaq khawf dzaq, dawr khawf dawr-eu mirnae, ‘Tsawrhaq heughaq-aq, ardzaeq-aer dzaqdzeur dawrdzeur-eu tsawrhaq pyeuf-eu uqtaf, jeq taf-eu tsawrhaq hawr-eu iqbaxzaq-euq cawq nga’ laer nawmaf aer-eu mae.
\v 35 Aerkhawf, zaqsiq tsawrganr-aq, dawr-awr tsaq-eu ngar-a laer, aqyawf-euq zaq dawqtawvluf mrdov laf-eu gar nae siqlar taef-a.”
\s1 Yeqsur, Sirmoq-euq Nymr-anr Hawq Dzaq-ir-euq
\p
\v 36 Paqliqsaer tiq ghaq, Yeqsur-anr kur-awr aqyawf naeq-aer hawq bi dzaqtaf le-euq mae. Khoermirnae, Yeqsur, Paqliqsaer khoerghaq-euq irkanr ir-awr hawqjawq jawqluf-eu mae.
\v 37 Meuq khoermeuq-euq lafkhoer zaqmiq aqbur tiq ghaq jawr-eu mae. Aqyawf-aq, iqbaxzaq tiq ghaq mae. Yeqsur, Paqliqsaer-euq irkanr hawq dzaqluf-eu mae laer yasiq ngae, tsir yawsaw danq-eu martsaf tsafpyur ciqlaf-awr,
\v 38 Yeqsur-euq narkhan paw aqkuir-euq dawqpae yawf-awr ngoerluf-eu mae. Myavbir, Yeqsur-euq aqkuir-anr dzavaq-awr, aqyawf-euq uqduq-euq tsaerkanr nae sivgui naeq-euq mae. Khoernar-aq, Yeqsur-euq aqkuir-anr maeqsaw sawsaw-aer, yawsaw jeq laefnaeq-euq mae.
\p
\v 39 Khoerngae, Yeqsur-anr kur-euq Paqliqsaer khoerghaq khoer-anr ya’mawr ngae, nuima-euq lafkhoer noeq-eu, “Tsawrhaq heughaq, Miqyaer gharduq ngaeqdan-eu tsawrhaq ngeur-eu law nar-aq, aqyawf-anr toeqciv luf-eu aqsur ghaq la? Aqjox-aer ghae-eu zaqmiq aqbur tiq ghaq la laer khawf siqnya taef-a. Teughaq-aq, iqbaxzaq tiq ghaq beu nae.”
\p
\v 40 Khoerngae, Yeqsur, aqyawf-anr aernaeq-eu, “Sirmoq-or! Ngar, nawq-anr tiq dawq aernaeqmawf nya.” Sirmoq aer-eu, “Saqlaq-or! Aer-awq.”
\p
\v 41 Yeqsur heulof-aer aernaeq-euq mae, “Pyur parnaeq-eu ghaq-anr dzirdzov dav-eu nyiq ghaq jawr-eu mae. Tiq ghaq-aq, 500 byav dav-awr, tiq ghaq-aq, 50 byav dav-eu mae.
\v 42 Aqyawfnyaf tiqjeq-iq tsoeqkhof naeq-eu maqjav-eu mirnae, pyur parnaeq-euq ghaq ghawqshaq gaq-eu lafkhoer, aqyawf nyaf-anr dzirdzov maqbi tsoeqkhof-aq. Heu nyiq ghaq-anr nae, aqgeu ghaq aqyawf-anr gaqdzaeq-eu jeq nya?”
\p
\v 43 Khoerngae, Sirmoq aerkhof naeq-eu, “Dzirdzov davdzaeq-eu ghaq gaqdzaeq taef-a laer ngar noeq mir-a.” Yeqsur aer-eu, “Nawr dar-eu tsaq mae.”
\v 44 Khoernar-aq, Yeqsur, zaqmiq aqbur khoerghaq jawr-eu paw ciqpyawr-awr, Sirmoq-anr heulof-aer aernaeq-euq mae, “Nawr, zaqmiq aqbur heughaq-anr mawrluf ma laq? Ngar, nawq-euq irkanr urlar ngae, ngar, aqkuir dzuif-eu gharduq nawr ircuf maq ciqnaeq laf-aq. Aerkhawf, zaqmiq aqbur heughaq-euq myavbir, ngaq-euq aqkuir-anr bi dzavdav-awr, uqduq-euq tsaerkanr nae sivgui naeqlaf-euq mae.
\v 45 Nawr, ngaq-anr maeqsaw maqsaw-aq. Aerkhawf, zaqmiq aqbur heughaq-aq, ngar urlar ngae nae nymq-mr keuvni, ngaq-euq aqkuir-anr maeqsaw sawluf-eu mae.
\v 46 Nawr, ngaq-euq uqduq-anr tsir maq laefnaeq laf-aq. Aerkhawf, zaqmiq aqbur heughaq-aq, ngaq-euq aqkuir-anr tsir yawsaw laef naeqlaf-euq mae.
\v 47 Khoermirnae, ngar, nawq-anr aernaeq nyar, Aqyawf-euq iqbax ghawqmya’ni bi pyaeqnaeq-euq mirnae, aqyawf-euq gaq-eu jeq khawf myaq-eu mae. Aerkhawf, iqbax uicuiv taef-aer bi pyaeqnaeq-euq tsawrhaq-aq, aqyawf-euq gaq-eu jeq khawf yawcuiv mae.”
\p
\v 48 Khoernar-aq, zaqmiq aqbur khoerghaq-anr aernaeq-eu, “Nawq-euq iqbax pyaeqnaeq ghaq-euq ma.”
\p
\v 49 Khoerngae, aqyawf naeq-aer hawqjawq jawqluf-eu deuq, aqyawf maf-euq yawkaq aer-eu, “Tsawrhaq-euq iqbax pyaeqnya paq-aer, tsawrhaq heughaq aqsur ghaq la?”
\p
\v 50 Khoernar-aq, Yeqsur, zaqmiq aqbur khoerghaq-anr aernaeq-eu, “Nawr jan-eu jeq, nawq-anr bibuq-ir-euq mae. Nuisar of-eu lafkhoer ghof-ir-awq.”
\c 8
\s1 Yeqsur-anr Cantae-eu Zaqmiq Aqbur Deuq
\p
\v 1 Khoernar-aq, ghawqmyanr maqghae-aer, Yeqsur tiqmeuq sair tiqmeuq, tiqpu sair tiqpu-anr dawqmaeq maeqmaeq-aer Miqyaer uvlanr-eu garkawv guiqlanqdawq maeqnaeq-ir-euq mae. Ghaqkhaer 12 ghaq khawf aqyawf naeq-aer ir-euq mae.
\v 2 Yeqsur nae naef yawjawf ur-eu gar taedov naeq-euq hawr-eu nar-awr gawr-eu bi taqler-euq zaqmiq aqbur tiqpavnav deuq khawf aqyawf naeq-aer ir-euq mae. Aqyawf maf-euq lafkhoer, naef shif mawr ur-eu gar bi taedov-euq Maqgaqdaqlar laer kur-eu Maqliv,
\v 3 Heqlor-euq myawqganq-anr hawpir-eu Kursav-euq nymrdanq Yorhaqna, Sursaqnav hawr-eu zaqmiq aqbur nuideuq ghawqmya ghaq, aqyawf naeq-aer ir-euq mae. Zaqmiq aqbur heudeuq-aq, yawqha-euq pyurshuir myawqganq zmqzmq-aer, Yeqsur hawr-eu ghaqkhaer deuq-anr ngaeqghae danteq naeq-euq mae.
\s1 Siqyoeq Saeq-eu Garkawv
\r Mt 13:1-9; Mk 4:1-9
\p
\v 4 Khoerngae, tsawrhaq ghawqmya’ni uiqle-awr, yawqmeuq navluf-anr jawr-eu tsawrhaq, Yeqsur jawr-eu gar oekeuv ngae, Yeqsur yawjeq majeq dawq-anr nae heulof-aer maeqnaeq-euq mae:
\v 5 “Siqyoeq saeq-eu tiq ghaq siqyoeq saeq-eu laer dov-ir-euq mae. Aqyawf saeq ngae, tiqpavnav deuq-aq, garma-anr ga-ir-euq mae. Siqyoeq khoerdeuq-anr tsawrhaq nawqnawq-aer can-awr, mqtav zaw-eu arjir nae tovdzaq jir-euq mae
\v 6 Tiqpavnav deuq-aq, khaqlo-euq khoertav gadav-ir-awr, mirtsaq yawgui mirnae, daefdov lar-euq nar-aq nyoeq-ir kov-ir-euq mae.
\v 7 Tiqpavnav deuq-aq, aqgan daefmyaq-eu tsanr-anr ga-ir-euq mae. Aqgan bawduv maerlar-awr, arji khoerdeuq-anr uvtaeq taq-euq mae.
\v 8 Tiqpavnav deuq-aq, mirtsaq mirmuiq-anr ga-ir-awr, daeflar maerlar-awr, arsiq 100 bymr siqle-euq mae.” Yeqsur khoerlof-aer aerghaq ngae, tersar yawkhav-aer aer-eu, “Naqbawr tsof-awr khar gaqnya-eu tsawrhaq narhaq-awq.”
\s1 Aqjeq Mirnae Yawjeq Majeq Dawq Zmq-eu
\r Mt 13:10-17; Mk 4:10-12
\p
\v 9 Khoerngae, aqyawf-euq zaqlanr deuq, Yeqsur-anr narhaq-eu, “Yawjeq majeq dawq heudawq, dawqtsuif aqjox-aer aermawf-eu la?”
\v 10 Khoerngae, aqyawf heulof-aer aernaeq-euq mae, “Miqyaer uvlanr-eu garkawv zaftaq-euq deuq nawmaf-anr taef-aer bi siqnya-eu ma. Aerkhawf, nuideuq-anr-aq,
\p \qt ‘Haw khawf maq mawrnya-aer, gaq khawf maq ghovshaw nya’ni, \qt*
\p \qt Aqyawf maf-anr-aq, yawjeq majeq dawq-anr nae maeqnaeq-eu ma.’ \qt* \rq (Isy 6:9)\rq*
\s1 Siqyoeq Saeq-eu Garkawv-euq Dawqtsuif
\r Mt 13:18-23; Mk 4:13-20
\p
\v 11 “Yawjeq majeq heudawq-euq dawqtsuif-aq heulof-aer mae: siqyoeq khoer-aq, Miqyaer-euq dawq mae.
\v 12 Garma-anr ga-ir-euq deuq-aq, Miqyaer-euq dawq yagaq ngae, aqyawf maf-anr maqbi jan-aer, kakhof-eu jeq maqbi za’ni naef sanqpaq lar-awr, aqyawf maf-euq nuima-euq lafkhoer anr-eu dawq yurdov-eu mae.
\v 13 Khaqlo-euq khoertav gadav-ir-euq deuq-aq, Miqyaer-euq dawq yagaq ngae, laqkhaq tiqcaer hageuf-euq khawf, duqcir maq ka’naf nya-eu mirnae, tiqkhaeq taef-aer jan-awr, murjur jur-eu jeq tanqpuq ngae, coq-ir-eu deuq-anr aermawf-eu mae.
\v 14 Aqgan daefmyaq-eu tsanr-anr ga-ir-euq deuq-aq, Miqyaer-euq dawq yagaq-awr irdov ngae, mirtsaq-euq khoertav jawr ngae khanqlanr-eu jeq, pyurshuir myawqganq hawr-eu lurgha caergha-eu jeq nae bi uvtaeq taq-awr, arsiq siqle khawf maq lovlar nya-eu deuq-anr aermawf-eu mae.
\v 15 Mirtsaq mirmuiq-anr ga-ir-euq deuq-aq, Miqyaer-euq dawq yagaq ngae, dawrcoeni ghae-eu nuima hawr-eu nuima yawmuiq anr-eu lafkhoer, zifdanni nyaeftaeq taq-awr, oror-aer arsiq siqle-eu mae.
\s1 Tsirkhmq Dof-eu Garkawv
\r Mk 4:21-25
\p
\v 16 “Tsawrhaq tiqghaq-iq tsirkhmq dof-awr oeqlanq nae maq moftsanq taq-aer, jaciq-euq uqmov khawf maq ciqtaq-ar. Urlar-eu tsawrhaq yawshaef-anr ya’mawrni, tsirkhmq ciqtaq duq-anr ciqdav taq-eu mae.
\v 17 Khoermirnae, yawqjeq navluf yawbya-anr dovlar-awr, kharzaf taq-euq jeq ya siqnya-eu uqtaf, khar daeqkaq taq-euq jeq ya’mawr taef-a.
\v 18 Khoermirnae, nawmaf aqjox-aer narhaq-eu le laer yanr-awq. Aqjeq mirnae aernar-aq, jav-eu tsawrhaq-anr par biflanq naeq-awr, maqjav-eu tsawrhaq-anr-aq, jav ma laer noeq-euq jeq khawf yurdovjir naeq taef-a.”
\s1 Yeqsur-euq Aqma Hawr-eu Aqnyir Deuq
\r Mt 12:46-50; Mk 3:31-35
\p
\v 19 Khoerngae, Yeqsur-euq aqnyir deuq hawr-eu aqyawf-euq aqma, aqyawf jawr-eu gar lar-euq mae. Aerkhawf, tsawrhaq ardzaeq-aer myaq-eu mirnae, aqyawf jawr-eu gar maq lekeuv nya-a.
\v 20 Khoerngae, aqcawq, Yeqsur-anr aernaeq ler-euq, “Nawqma hawr-eu nawq-euq aqnyir deuq, nawq-anr mawrmawf nya laer, lafnyir yawfluf-eu mae.”
\v 21 Yeqsur aerkhof naeq-eu, “Miqyaer-euq dawq gaq-awr narhaq geuf-eu tsawrhaq-aq, ngaqma hawr-eu ngaq-euq aqnyir deuq ma.”
\s1 Jaqlaer Laerma-anr Bi Naqler-euq
\r Mt 8:23-27; Mk 4:35-41
\p
\v 22 Tiqnan-aq, Yeqsur, zaqlanr deuq naeq-aer lawq-anr urler-awr aer-eu, “Aqduimaf lan-euq khoerpaw baq-anr tsaev-ir kar-eur.” Khoernar-aq, aqyawfmaf irghae-euq mae.
\v 23 Aqyawfmaf tsaev-ir luf ngae, Yeqsur yufkhav-euq mae. Khoerngae, lan-anr jaqlaer laerma bawlar-awr, lawq-euq lafkhoer ircuf danqbyan larluf-eu mirnae, yawkhav-aer guvlar paq-aer pyeuflar-euq mae.
\v 24 Zaqlanr deuq, Yeqsur jawr-eu gar ir-awr lavnoeq-awr aer-eu, “Sanqpaq-or! Sanqpaq-or! Nga’maf yashir jir-eu keuvle-euq mir-a.” Yeqsur noeqlar-awr, jaqlaer laerma hawr-eu irluv luvma-anr daeq ngae, jaqlaer hawr-eu irluv naqler-awr, ciqcurni pyeuf-ir-euq mae.
\v 25 Yeqsur, aqyawf maf-anr aernaeq-eu, “Nawmaf-euq nuijan aqgeugar jav-eu la?” Khoerngae, aqyawfmaf guvdui zanq duidui ler-awr, aqyawf maf-euq yawkaq aer-eu, “Tsawrhaq heughaq aqsur ghaq nga? Aqyawf, jaqlaer hawr-eu ircuf-anr dawq bif ngae, jaqlaer hawr-eu ircuf khawf aqyawf-euq dawq narhaq-eu beu!”
\s1 Naef Ur-eu Tiq Ghaq-anr Bi Taqler-euq
\r Mt 8:28-34; Mk 5:1-20
\p
\v 26 Khoernar-aq, aqyawfmaf, lawq dziq-awr, Gaqliqlaer mirkhanq-euq nuibaq-anr jav-eu Gaqdaqlar tsawrhaq-euq jawrduq-anr irkeuv-euq mae.
\v 27 Yeqsur lawrdzer davler ngae, khoermeuq-anr jawr-euq naef ur-eu tiq ghaq, aqyawf-anr tanqpuq le-euq mae. Tsawrhaq khoerghaq maeqtsoeq maqdm-aer irkanr khawf maqjawrni, lmqbymr-anr taef-aer jawrluf-eu myanrlar-euq mae.
\v 28 Aqyawf, Yeqsur-anr ya’mawr ngae, Yeqsur-euq maeqshi awbyav-awr, tersar yawkhav-aer gur-eu, “Gor duidui-eu Miqyaer-euq Zaqyo Yeqsur-or! Ngar, nawq naeq-aer aqjeq taf-eu la? Ngaq-anr taq khaeqnaeqlaf laer ngar, nawq-anr shar-eu ma.”
\v 29 Tsawrhaq khoerghaq-euq lafkhoer nae dovle-awq laer Yeqsur, naef yawjawf khoermawr-anr dawq bif-euq mirnae, khoerlof-aer aer-eu mae. Dzeurlaf ngae, naef khoermawr, aqyawf-anr ghawqmya pov nyaeftaeq-euq mirnae, aqcawq, aqyawf-anr kaflanr taq-awr, shmrcav hawr-eu kuirtawf nae tawftaq-euq khawf, aqyawf shmrcav khoer-anr gheutsaev-awr, naef, aqyawf-anr bawrtsanq bawrdanr-anr taeghae-euq mae.
\v 30 Khoerngae, Yeqsur, aqyawf-anr narhaq-eu, “Nawq-euq tsawrmyanr aqjox-aer kur-eu le?” Naef khoermawr aer-eu, “Ngar-aq, Guirmaf laer kur-eu ma.” Khoer-aq, aqyawf-euq lafkhoer naef ghawqmya’ni ur-eu mirnae mae.
\v 31 Naef khoerdeuq, Yeqsur-anr li-eu maqbaw-eu duqkhanq-anr taqbi ir naeqlaf laer shar-eu mae.
\p
\v 32 Khoerngae, gawqjawq khoerjawq-anr aqzaf ghawqmya’ni gavdzaq luf-eu mae. Aqzaf-euq lafkhoer biur-ir naeqlaf-awq laer naef, Yeqsur-anr shar-eu mirnae, Yeqsur, aqyawf maf-anr pyaeq-awr biur-ir-euq mae.
\v 33 Khoernar-aq, naef khoerdeuq, tsawrhaq khoerghaq-euq lafkhoer nae dovle-awr, aqzaf-euq lafkhoer ur-ir-euq mae. Khoerngae, aqzaf khoermaf baqghashaq-anr saerka ghae-awr, lan-anr gapufsaef jir-euq mae.
\p
\v 34 Aqzaf bo-eu deuq khoerlof-aer pyeuflar-euq gar ya’mawr ngae, caevghof ghae-awr, garkawv khoer meuq hawr-eu pudeuq-anr dzawrnaeq-ir-euq mae.
\v 35 Garkawv khoer aqjox-aer pyeuflar-euq nga laer yasiqni, tsawrhaq armaf mafma hawlar-euq mae. Aqyawfmaf, Yeqsur jawr-eu gar larkeuv ngae, naef baqmaf dov-ir-euq khoerghaq, maeqtsoeq dm-awr, noeqbeur khoflar-awr, Yeqsur-euq aqkuir-euq dawqpae nuirluf-eu gar ya’mawr-euq mirnae, aqyawfmaf guv duidui-ir-euq mae.
\v 36 Garkawv khoer pyeuflar-euq gar ya’mawr-euq tsawrhaq deuq nae, naef ur-euq khoerghaq aqjox-aer taqler-euq la laer aqyawf maf-anr dzawrnaeq-euq mae.
\v 37 Gaqdaqlar mirkhanq-euq jawqlaw jawrlawr jawr-eu tsawrhaq dawqtawvluf guv duidui-eu mirnae, aqyawfmaf jawr-eu gar nae dov-ir naeqlaf laer Yeqsur-anr shar-euq mae. Khoermirnae, Yeqsur, lawq-anr ur-ir-awr ghofler-euq mae.
\p
\v 38 Khoerngae, naef dov-ir-euq khoerghaq, Yeqsur-anr aqyawf naeq-aer bijawr naeqlaf laer shar-eu mae. Aerkhawf, Yeqsur, aqyawf-anr heulof-aer aernaeq-awr bighof-ir-euq mae,
\v 39 “Nawr, irkanr ghof-ir-awr, Miqyaer nae nawq-anr arnavni huiq-eu jeq janrnaeq laf-euq garkawv ja’naeq-ir-awq.” Khoermirnae, aqyawf ghof-ir-awr, Yeqsur nae aqyawf-anr arnavni huiq-eu jeq janrnaeq laf-euq garkawv, meuq doeni dzawrnaeq-ir-euq mae.
\s1 Yaqirlu-euq Zaqmiq Hawr-eu Shiq Dovdov-aer Nar-eu Zaqmiq Aqbur
\r Mt 9:18-26; Mk 5:21-43
\p
\v 40 Yeqsur ghofkeuvler ngae, tsawrhaq armaf maflanni, aqyawf-anr dawqluf-eu mirnae, aqyawf-anr ha-euq mae.
\v 41 Khoerngae, Yaqirlu laer kur-eu zanrdawq khawqnymr-euq aqyuif tiq ghaq lar-awr, Yeqsur-euq maeqshi awbyav-awr nae aqyawf-euq irkanr oe naeqlaf laer, Yeqsur-anr shar-eu mae.
\v 42 Aqjeq mirnae aernar-aq, 12 khof khawvlar-euq aqyawf-euq zaqmiq shirler luf-eu mae. Aqyawf-aq, zaqmiq heughaq jawr-eu taef mae.
\p Yeqsur irluf ngae, tsawrhaq armaf mafma, aqyawf-anr tanqjeq tanqciv luf-eu mae.
\v 43 Khoerngae, 12 khof byanni shiq dovdov-aer narluf-eu zaqmiq aqbur tiq ghaq jawr-eu mae. Aqyawf yawdaef daef-eu gharduq kharjav-eu jeq zmq-awr nargawr lavsav-eu tsawrhaq deuq nae bi lavsav-euq khawf, aqyawf-anr tiqghaq-iq maq lavtaq nya-a.
\v 44 Aqyawf, Yeqsur-euq narkhan paw lar-awr, Yeqsur-euq paerkhanq paerdanq-anr\f + \fr 8:44 \fk Paerkhanq paerdanq \ft Yurdav tsawrhaq-euq paerkhanq paerdanq-anr aqghoe paertanr-anr dur-eu tiqjeqpaq guftsof taq-euq gar aermawf-eu mae.\f* toeqciv ngae, shiq dov-eu khoer tiqpov taef-aer tsirler-euq mae.
\p
\v 45 Khoerngae, Yeqsur narhaq-eu, “Ngaq-anr aqsur ghaq toeqciv-euq la?” Tiqghaq-iq Yeqsur-anr toeqciv-euq ma laer maqaer-a. Khoerngae, Beqtuvluv hawr-eu tiqkawv lof-aer canluf-eu deuq yawqghaq navluf aer-eu, “Sanqpaq-or! Tsawrhaq armaf mafma suftini nawq-anr tanqjeq tanqciv luf-eu maqngeur nga lor? Nawr, ‘Aqsur ghaq, ngaq-anr toeqciv-euq la’ laer narhaq le lor?”
\v 46 Khoerngae, Yeqsur aer-eu, “Ngaq-anr tiq ghaq toeqciv-euq mir-a. Aqjeq mirnae aernar-aq, ngaq-euq lafkhoer nae baoq dov-ir-euq gar ngar siqnya ma.”
\v 47 Maqpar jawrzaf nya-eu ngar-a laer zaqmiq aqbur khoerghaq-anr siqler ngae, yawdzuq gan’gan-aer lar-awr Yeqsur-euq aqkuir-euq dawqpae awbyav-awr, aqjeq mirnae Yeqsur-anr toeqciv-euq hawr-eu, tiqpov taef-aer aqjox-aer taqler-euq garkawv, tsawrhaq dawqtawv luf-euq maeqshi Yeqsur-anr aernaeq-euq mae.
\v 48 Khoerngae, Yeqsur, aqyawf-anr aernaeq-eu, “Zaqmiq-or! Laqkhaq caer-awq. Nawq-euq jan-eu jeq nae, nawq-anr bi taqler-euq mae. Nuima sarlaevni ghof-ir-awq.”
\p
\v 49 Yeqsur khoerlof-aer aernaeqluf ngae, zanrdawq khawqnymr-euq aqyuif ghaq-euq nymr-anr nae tiq ghaq lar-awr aer-eu, “Nawqbur shirtsaev-euq mae. Saqlaq-anr taqpar lavbanq.”
\v 50 Aerkhawf, Yeqsur dawq khoerdawq-anr yagaq ngae, aqyawf-anr aernaeq-eu, “Khanq taqlanr. Jannar-aq ghaq-ar. Aqyawf taqler taef-a.”
\v 51 Yeqsur, aqyawf-euq nymr-anr irkeuv ngae, Beqtuvluv, Yorhaq, Yaqkov hawr-eu aqbur khoerghaq-euq aqma aqda-anr maqngeur nar-aq, tiqghaq-anr-iq irkanr-euq lafkhoer maqbi urlar-aq.
\v 52 Aqbur khoerghaq-euq baqda’nae, tsawrhaq dawqtawvluf yawkhav-aer ngoer-awr dawqkawq kawqkawq-aer khawf ngoer-eu gar mawr ngae, Yeqsur aer-eu, “Taqngoer, aqyawf shir-euq maqngeur-a. Yufkhav luf-eu taef mae.”
\v 53 Aqbur khoerghaq shirtsaev dzeur-euq mae laer aqyawfmaf siqnya-eu mirnae, Yeqsur-anr uir-eu mae.
\v 54 Khoerngae, aqyawf, aqyawfmaf dawqtawv luf-anr bidov-ir-awr, Yeqsur, aqyawf-euq aqlaf-anr nyaeftaeq-awr aer-eu, “Aqburzaq-or! Turlar-awq!”
\v 55 Khoerngae, aqyawf-euq saflar ghofur le-awr, aqyawf tiqpov taef-aer turlar-euq mae. Khoernar-aq, Yeqsur nae aqyawf-anr tiqjeqpaq bidzaq-awq laer dawq bif-euq mae.
\v 56 Aqyawf-euq aqma aqda zanq duidui ler-euq mae. Garkawv heu tiqghaq-anr-iq taq ja’naeq laer Yeqsur, aqnyaf dzerzaq-anr dawq bif-euq mae.
\c 9
\s1 Ghaqkhaer 12 Ghaq-anr Khaerghae-euq
\r Mt 10:5-15; Mk 6:7-13
\p
\v 1 Yeqsur, ghaqkhaer 12 ghaq-anr kuruiq-awr, naef dawqtawv luf-anr ghaqlerni hawr-eu nargawr kharngeur-eu jeq-anr lavtaqnaeq nya’ni, aqyawf maf-anr baoq hawr-eu aryaq bif-euq mae.
\v 2 Miqyaer uvlanr-eu garkawv maeqnaeqni hawr-eu nar-eu deuq-anr lavtaq naeqni, aqyawf maf-anr khaerdov ghae-euq mae.
\v 3 Yeqsur, aqyawf maf-anr heulof-aer aernaeq-euq mae, “Garpaer-euq gharduq gawqyoeq hawr-eu paertanr taq yurghae. Dzaqdzaq dawrdawr hawr-eu pyur khawf taq yurghae. Maeqtsoeq dzerpar khawf taq yurghae.
\p
\v 4 “Nymr aqgeu nymr-anr davler-euq maqkaq, khoergar nae maqdov-ir-euq khoerkeuvni khoernymr-anr yaf-awq.
\v 5 Nawmaf-anr maqha-eu deuq-euq meuq-anr nae dov-ir ngae, nawmaf-euq aqkuir-anr laeflar-euq khaqlaer byuqkhar yaf-awq. Khoer-aq, aqyawf maf-euq yawlaeq bi dovlar-eu sarkir pyeuf-eu mae.”
\v 6 Khoernar-aq, zaqlanr deuq dov-ir-awr, tiqpu sair tiqpu-anr guiqlanqdawq maeqnaeq-awr, khar irkeuv-eu gar nargawr lavtaq naeq-euq mae.
\s1 Heqlor Zanqler-euq
\r Mt 14:1-12; Mk 6:14-29
\p
\v 7 Yeqsur nae mr-euq garkawv dawqtawv luf-anr meuqsanr Heqlor yagaq ngae, tiqpawf-iq noeq maqdov-a. Aqjeq mirnae aernar-aq, Yorhaq shir-euq gar nae ghofdaef lar-euq nga laer tiqpavnav deuq aerluf-eu mae.
\v 8 Tiqpavnav deuq-aq, Erlirya dovlar-euq nga laer aer-awr, tiqpavnav deuq-aq, arhuba-euq Miqyaer gharduq ngaeqdan-eu tiqghaqnav ghofdaef lar-euq nga laer khawf aer-eu mae.
\v 9 Heqlor, Yeqsur-anr mawrmawf-awr aer-eu, “Yorhaq-euq uqduq ngaq nae bitov-euq ma tawr. Teulof-aer mrluf-eu garkawv ngar ya gaqluf-euq teughaq aqsur ghaq nga?”
\s1 Tsawrhaq 5,000 Ghaq-anr Bidzaq-euq
\r Mt 14:13-21; Mk 6:30-44; Yh 6:1-14
\p
\v 10 Khoerngae, ghaqkhaer deuq ghoflar-awr, kharmr kharshar-euq deuq Yeqsur-anr dzawrnaeq-euq mae. Yeqsur, aqyawf maf-anr taef-aer kurceuv-awr, Baeqdzerdaq-euq bawrtsanq bawrdanr-anr dov-ir-euq mae.
\v 11 Aerkhawf, tsawrhaq armaf mafma deuq yasiq-awr, aqyawf-euq maeqnan cantae ghae-euq mae. Yeqsur, aqyawf maf-anr ha-awr, aqyawf maf-anr Miqyaer uvlanr-eu garkawv maeqnaeq-euq uqtaf, nargawr lavtaqnaeq paq-aer ghae-eu tsawrhaq-anr lavtaq naeq-euq mae.
\v 12 Nanrma ga’anr-ir mawf ngae, ghaqkhaer 12 ghaq lar-awr nae aer-eu, “Tsawrhaq armaf mafma heudeuq, pu-anr maqngeur nar-aq, yarkhanq yarlawq-anr yaf-ir-awr, dzaqdzaq dawrdawr zeurdzaq-ir nya’ni, aqyawf maf-anr bighawq-ir-awq. Aqjeq mirnae aernar-aq, heugar-aq, bawrtsanq nga.”
\v 13 Khoerngae, Yeqsur, aqyawf maf-anr aernaeq-eu, “Nawmaf, aqyawf maf-anr tiqjeqnav bidzaq-awq.” Zaqlanr deuq aer-eu, “Nga’maf kaqmur ngaq siq hawr-eu ngaqshaq nyiq mawr anr-eu taef ma. Tsawrhaq heudeuq dawqtawv luf-euq gharduq dzaqdzaq dawrdawr maqzeur-ir nar-aq maq lofler-a.”
\v 14 Khoerngae, khoergar jawr-eu zaqyo aqli taef-aer 5,000 ghaq aerghaqni byan-eu mae. Khoerngae, Yeqsur, zaqlanr deuq-anr aernaeq-eu, “Aqyawf maf-anr tiq mur 50 ghaq, 50 ghaq-aer binuir-awq.”
\v 15 Zaqlanr deuq khoerlof-aer janr-awr, tsawrhaq dawqtawv luf-anr binuir-euq mae.
\v 16 Yeqsur, kaqmur khoer ngaq siq hawr-eu ngaqshaq khoer nyiq mawr yur-awr, mq paw haw-awr, Miqyaer-euq guiqlanq-anr jaceuq-euq mae. Khoernar-aq, ngawqpyaeq-awr, zaqlanr deuq-anr ciqnaeq-awr, tsawrhaq armaf mafma-euq maeqshi bi ciqtaq-euq mae.
\v 17 Aqyawfmaf yawqghaq navluf tiqdaev yadzaq-euq mae. Dzaeqlar-euq deuq-anr ghovuiq ngae, khavpuq 12 puq byanlar-euq mae.
\s1 Beqtuvluv, Yeqsur-aq, Kali Mae Laer Aer-euq
\r Mt 16:13-19; Mk 8:27-29
\p
\v 18 Tiqpov-aq, Yeqsur tiq ghaq taef-aer guiqlanq sharluf ngae, zaqlanr deuq khawf aqyawf naeq-aer jawr-eu mae. Khoerngae, Yeqsur, aqyawf maf-anr narhaq-eu, “Tsawrhaq armaf mafma, ngaq-anr aqsur ghaq nga laer aerluf-eu la?”
\v 19 Aqyawfmaf aernaeq-eu, “Tiqpavnav deuq-aq, Bartirsaq mrnaeq-eu Yorhaq nga laer aer-eu mae. Tiqpavnav deuq-aq, Erlirya nga laer aer-awr, tiqpavnav deuq-aq, Arhuba-euq Miqyaer gharduq ngaeqdan-eu tiqghaqnav ghofdaef lar-euq nga” laer khawf aerluf-eu mae.”
\v 20 Yeqsur, aqyawf maf-anr narhaq-eu, “Nawmaf lawr nae? Ngar, aqsur ghaq nga laer aer-eu le?” Beqtuvluv aerkhof naeq-eu, “Nawr-aq, Miqyaer-euq Kali\f + \fr 9:20 \fk Kali \ft Heqlaqsar dawq heudawq-aq, Heqbyaer dawq “Meqsirya” laer aer-awr, Miqyaer nae “Tsaqtsov-awr tsir laef-euq ghaq” laer aermawf-eu mae.\f* mae.”
\s1 Yeqsur, Aqyawf Yashir-eu Garkawv Ngaeq-eu
\r Mt 16:20-28; Mk 8:30-38
\p
\v 21 Khoerngae, garkawv heu tiqghaq-anr-iq maqya ja’naeqni, Yeqsur, aqyawf maf-anr dawqkhav bif-euq mae.
\v 22 Khoeruqtaf, Yeqsur aer-eu, “Tsawrhaq-euq Zaqyo-aq, shaqzanq ghawqmya jeq-anr yadaq-awr, aqyuif aqtsu deuq, pirma aqyuif deuq hawr-eu zanr maeq-eu deuq nae yabi byaerdzae-eu uqtaf, yabi saef taef-a. Aerkhawf, smq nan ngae nan-anr ghofdaeflar taef-a.”
\p
\v 23 Khoernar-aq, Yeqsur, tsawrhaq dawqtawv luf-anr heulof-aer aernaeq-euq mae: “Tsawrhaq tiq ghaq, ngaq-euq maeqnan cantaelar mawf nar-aq, yawqha-euq nuikhanr byaerdzae yaf-awr, yawqnan navluf yawqha-euq lafyaq yawqha baf-awr nae, ngaq-euq maeqnan ya cantae-eu mae.
\v 24 Aqjeq mirnae aernar-aq, aqsur ghaq maqkaq, yawqha-euq daefzir bibuq-ir mawf nar-aq, daef-eu jeq yasmq taef-a. Aerkhawf, aqsur ghaq maqkaq, ngaq-euq gharduq, yawqha-euq daefzir bismq nar-aq, daefzir za taef-a.
\v 25 Tsawrhaq tiqghaqnav mirtsaq dawqtawvluf za-euq khawf, aqyawf-euq daefzir cawv-ir-awr byov-ir-euq ngeur nar-aq, aqyawf-euq gharduq aqjeq gardanr tsoeq-eu?
\v 26 Aqsur ghaq maqkaq, ngaq-anr hawr-eu ngaq-euq dawq-anr shafdawr nar-aq, Tsawrhaq-euq Zaqyo khawf, aqyawf-euq yawshaef khanqsaer-euq lafkhoer maqaer, Aqda Miqyaer hawr-eu shawr-eu mqtav ghaqkhaer-euq yawshaef khanqsaer-euq lafkhoer maqaer zafkale ngae, tsawrhaq khoerghaq-anr shafdawr taef-a.
\v 27 Ngar, nawmaf-anr aqdirma-aer aernaeq nyar, heugar yawfluf-eu tiqghaqnav maqshir-euq minav-aer, Miqyaer uvlanr-eu jeq-anr ya’mawr taef-a.”
\s1 Yeqsur-euq Mawrdo Parlar-euq
\r Mt 17:1-8; Mk 9:2-8
\p
\v 28 Khoerlof-aer aerghaq-awr yaef nan aerghaqni byanlar ngae, Yeqsur-aq, Beqtuvluv, Yorhaq hawr-eu Yaqkov sheuq-awr gawqjawq-anr guiqlanq sharler-eu laer le-euq mae.
\v 29 Guiqlanq sharluf ngae, aqyawf-euq myavpyawq parlar-awr, maeqtsoeq pyurdeuqni ghaelar-awr yawshaef bya duidui-eu mae.
\v 30 Khoerngae, tsawrhaq nyiq ghaq Yeqsur naeq-aer dawq ngaeqcawq luf-eu mae. Khoer-aq, Morseq hawr-eu Erlirya mae.
\v 31 Aqyawfnyaf yawshaef khanqsaer-euq lafkhoer dovle-awr, ghawqmyanr maqghae-aer Yeqsur, Yeqlursaqlaeq-anr yashir-awr ya mrbyan-eu garkawv, aqyawf naeq-aer jacawq luf-eu mae.
\v 32 Beqtuvluv hawr-eu aqyawf naeq-aer jawr-eu tsawrhaq yufkhavbyov taq-euq mae. Yufnoeq noeqlar ngae, Yeqsur-euq yawshaef khanqsaer hawr-eu aqyawf naeq-aer yawfluf-eu khoer nyiq ghaq-anr ya’mawr-euq mae.
\v 33 Khoernar-aq, tsawrhaq khoer nyiq ghaq, Yeqsur-anr nae ghawq-ir luf ngae, Beqtuvluv, Yeqsur-anr aernaeq-eu, “Sanqpaq-or! Aqduimaf heugar jawr-eu arnavni muiq-eu nya. Nga’maf saeqghawv smq ghawv ghawv ma. Nawq-euq gharduq tiq ghawv, Morseq-euq gharduq tiq ghawv hawr-eu Erlirya-euq gharduq tiq ghawv ghawv ma.” Beqtuvluv, aqyawf aqjeq ngaeqluf-eu le laer maq siqnya-a.
\v 34 Aqyawf khoerlof-aer aerluf ngae, mqdmr tiq tsanq aqyawf maf-anr uvtaeq le-awr, aqyawfmaf mqdmr-euq lafkhoer jawrluf ngae, aqyawfmaf guv-eu mae.
\v 35 Khoerngae, mqdmr-anr nae tersar ngaeqdov lef-eu, “Heughaq-aq, ngar zawr gaq-eu ngaq-euq Zaqyo ma. Nawmaf, aqyawf-euq dawq narhaq geuf-awq.”
\v 36 Tersar khoer naqler ngae, Yeqsur tiq ghaq taef-aer khoergar jawrluf-eu gar ya’mawr-euq mae. Aqyawfmaf nae ya’mawr-euq garkawv khoerdeuq, aryamq khoer-euq lafkhoer, tiqjeq-iq tiqghaq-anr-iq maq ja’naeq-aer ciqcurni jawr-euq mae.
\s1 Naef Yawjawf Ur-eu Aqli Tiq Ghaq-anr Bi Taqler-euq
\r Mt 17:14-18; Mk 9:14-27
\p
\v 37 Nishawq ngae nan, aqyawfmaf gawqjawq-anr nae zafkale ngae, tsawrhaq ghawqmya’ni Yeqsur-anr halar-euq mae.
\v 38 Khoerngae, tsawrhaq armaf-euq lafkhoer-euq tiq ghaq, Yeqsur-anr gurgur-aer heulof-aer aer-eu mae: “Saqlaq-or! Nawq-anr shar ma. Ngaq-euq zaqyo-anr hawle naeqlaf sher-eq. Ngar, zaq heu tiq ghaq jawr-eu taef ma.
\v 39 Hawsher-eq. Naef, aqyawf-anr urler ngae, aqyawf tiqpov taef-aer yawkhav-aer gurlar-awr, naef heumawr aqyawf-anr guqti bi tiler-awr, khaqmae-anr nae buirmeuf paqpaq-aer bi dovle-eu uqtaf, aqyawf-anr lavtanq lavnar naeq-awr nae maqngeur nar-aq, yaw’awq-aer maq dovle-a.
\v 40 Naef heumawr-anr taedov naeqlaf sher-eq laer ngar, nawq-euq zaqlanr deuq-anr shar-euq khawf, aqyawfmaf maq taedov nya-a.”
\p
\v 41 Khoerngae, Yeqsur aer-eu, “Arma-er-e! Nuijan maqanr-aer, nanrpov-aer daef-eu heuzir-euq tsawrhaq deuq-or! Ngar, nawmaf naeq-aer aqmyan keuvni yajawr-awr parya or-eu la siq? Nawq-euq zaqyo heugar sheuqlaf-awq.”
\v 42 Aqyawf larluf ngae, naef, aqyawf-anr daeqcoq ghae-awr, aqyawf-anr guqti bi tiler-euq mae. Khoerngae, Yeqsur, naef yawjawf khoermawr-anr daeq-awr, aqli khoerghaq-anr lavtaq naeq-awr nae, aqyawf-euq aqda-anr a’khof naeq-euq mae.
\v 43 Khoerngae, tsawrhaq dawqtawvluf, Miqyaer khanqsaer huiq-eu gar zanq duidui ler-euq mae.
\s1 Yeqsur, Aqyawf Yashir Mae Laer Paraer-eu
\r Mt 17:22-23; Mk 9:30-32
\p Yeqsur nae mr-euq yawqjeq navluf-anr tsawrhaq dawqtawvluf zanqler-awr jawrluf ngae, Yeqsur, zaqlanr deuq-anr aernaeq-eu,
\v 44 “Nawmaf dawq heudeuq-anr naqbawr ciqkhmr-awr juiruiq taq-awq. Aqjeq mirnae aernar-aq, Tsawrhaq-euq Zaqyo, aqcawq-euq aqlaf-euq lafkhoer ya’anr-ir taef-a.”
\v 45 Dawq khoerdawq-euq dawqtsuif, aqyawf maf-anr maqbi ghovshaw nya’ni zaftaq-euq mirnae, aqyawfmaf dawq khoerdawq-anr maq ghovshaw nya-a. Aerkhawf, aqyawfmaf garkawv khoer-anr maq narhaq peuq-a.
\s1 Huiqdzaeq-eu Ghaq
\r Mt 18:1-5; Mk 9:33-37
\p
\v 46 Khoerngae, aqyawf maf-euq lafkhoer aqgeu ghaq, aqcawq navmaqtser huiqdzaeq-eu la laer zaqlanr deuq yawkaq pyaerdzaq-eu jeq dovlar-euq mae.
\v 47 Yeqsur, aqyawf maf-euq nuima-euq lafkhoer noeqluf-eu jeq-anr siqnya-eu mirnae, zaq yawnyir tiq ghaq sheuqlaf-awr aqyawf-euq dawqpae bijawr-euq mae.
\v 48 Khoernar-aq, aqyawf, aqyawf maf-anr aernaeq-eu, “Ngaq-euq tsawrmyanr-euq uqmov zaq yawnyir heughaq-anr hageuf-eu tsawrhaq-aq, ngaq-anr hageuf-eu mae. Ngaq-anr hageuf-eu tsawrhaq-aq, ngaq-anr bi’oe-euq ghaq-anr hageuf-eu mae. Nawmaf dawqtawv luf-euq lafkhoer aqcawq navmaqtser nyirdzaeq-eu ghaq-aq, aqcawq navmaqtser huiqdzaeq-eu ghaq pyeuflar taef-a.”
\s1 Cawba-eu Tsawrhaq-anr Taq Lavtsoeq
\r Mk 9:38-40
\p
\v 49 Khoerngae, Yorhaq aer-eu, “Sanqpaq-or! Tsawrhaq tiq ghaq, nawq-euq tsawrmyanr-anr ghoeghoe-aer naef-anr taedov luf-eu gar nga’maf ya’mawr-awr, nga’maf, aqyawf-anr lavtsoeq-euq ma. Aqjeq mirnae aernar-aq, aqyawf, nga’maf naeq-aer tiqkawv lof-aer nawq-euq maeqnan maq cantae-a.”
\v 50 Yeqsur aer-eu, “Aqyawf-anr taq lavtsoeq. Aqjeq mirnae aernar-aq, aqdui-anr maq lavtsoeq-eu tsawrhaq-aq, aqdui jawr-eu paw jawr-eu mae.”
\s1 Saqmaqliv Tsawrhaq-euq Pu, Yeqsur-anr Maqha-eu
\p
\v 51 Khoerngae, heulof-aer pyeuflar-euq mae. Yeqsur-anr mq-euq khoertav bi hadav lef-eu aryamq paelarluf ngae, Yeqlursaqlaeq-anr le ma laer aqyawf noeqtsov taq-euq mae.
\v 52 Khoermirnae, aqyawf-euq maeqhu ghaqzaq ghaqkhaer deuq-anr khaer-awr bile-euq mae. Aqyawfmaf, Yeqsur-euq gharduq lavsavtaq ler-eu laer ♦Saqmaqliv tsawrhaq-euq pu tiq pu-anr le’ur-euq mae.
\v 53 Yeqsur myavpyawq ciqpyawr-awr Yeqlursaqlaeq-anr leluf-eu mirnae, puzaq deuq, aqyawf-anr maq hageuf-a.
\v 54 Aqyawf-euq zaqlanr Yaqkov hawr-eu Yorhaq khoer-anr ya’mawr ngae aer-eu, “Sanqpaq-or! Erlirya nae mr-euq lof-aer, nga’nyaf nae mqtav-euq miqdzaq bi gale-awr, aqyawf maf-anr puivdzaq jirni nawr bi mrmawf ma lor?”
\v 55 Khoerngae, Yeqsur, aqyawfnyaf jawr-eu paw ciqpyawr lef-awr heulof-aer daeq-euq mae, “Nawmaf-aq, yawqha aqgeu jeq-euq saflar anrluf-eu nya laer maq siqnya-eu nga.
\v 56 Aerkhawf, Tsawrhaq-euq Zaqyo-aq, tsawrhaq-euq daefzir-anr lavcawv le-euq maqngeur, tsawrhaq-euq daefzir-anr bibuq-ir-eu gharduq oe-euq ma.” Khoernar-aq, aqyawfmaf yawqpu yawq-anr le-euq mae.
\s1 Yeqsur-euq Maeqnan Cantae-eu Arpoeq
\r Mt 8:19-22
\p
\v 57 Tiqnan, aqyawfmaf garpaer-anr leluf ngae, tsawrhaq tiq ghaq, Yeqsur-anr aernaeq-eu, “Sanqpaq-or! Nawr aqgeugar ir-eu maqkaq, ngar, nawq-euq maeqnan cantaelar ma.”
\v 58 Khoerngae, Yeqsur aer-eu, “Byaqhir-aq, khaeqbanq baw-awr, mqtav zaw-eu arjir khawf banq jav-eu mae. Aerkhawf, Tsawrhaq-euq Zaqyo-aq, uqduq bafdarkhar khawf maqza.”
\v 59 Khoernar-aq, Yeqsur yawqghaq yawq-anr aernaeq-eu, “Ngaq-euq maeqnan cantae lar-awq.” Aerkhawf, khoerghaq aer-eu, “Sanqpaq-or! Ngar ghof-ir-awr ngaqda-anr jeqhu bi bafpanq-ir laf.”
\v 60 Khoerngae, Yeqsur aer-eu, “Shir-euq tsawrhaq-anr-aq, shir-euq tsawrhaq nae bi bafpanq-awq. Aerkhawf, nawr-aq, ir-awr Miqyaer uvlanr-eu garkawv maeqnaeq-ir-awq.”
\p
\v 61 Yawqghaqyawq aer-eu, “Sanqpaq-or! Ngar, nawq-euq maeqnan cantaelar ma. Aerkhawf, ngaq-anr irkanr jawryaf-euq deuq-anr jeqhu bi dzawrgaq-ir laf.”
\v 62 Khoerngae, Yeqsur aer-eu, “Aqlaf, nyoqtsaeq lafyoeq-anr nyaeftaeq-awr, nanrghof ghofhaw-eu tsawrhaq-aq, Miqyaer uvlanr-eu jeq-anr maqgeux-a.”
\c 10
\s1 Zaqlanr 70 Ghaq-anr Khaerghae-euq
\p
\v 1 Khoernar-aq, Sanqpaq Yeqsur, zaqlanr nuideuq 70 ghaq-anr tsaqtsov-awr, aqyawf kharir-eu laer ghae-eu meuqdeuq pudeuq-anr, tiqpaw nyiq ghaq nyiq ghaq-aer aqyawf-euq maeqhu bi’ir-euq mae.
\v 2 Khoerngae, Yeqsur, aqyawf maf-anr heulof-aer aernaeq-euq mae, “Caer yaeqder lar-euq ghawqmya’ni jav-eu khawf, caer yaeq-eu tsawrhaq yawcuiv nga. Khoermirnae, aqyawf-euq caeryar-anr caer yaeq-eu tsawrhaq bi oeni, nawmaf caeryar-euq Yawsanr ghaq-anr shar-awq.
\v 3 Nawmaf ir-awq. Hawsher-eq, ngar, nawmaf-anr khaqyaer baqmaf-euq tsanq-anr yawrzaq pyaequr ghae-eu lof-aer, khaerghae-eu ma.
\v 4 Pyur pawqbaev, paertanr hawr-eu saeqnawv taq yurghae. Garpaer canluf ngae, aqcawq-anr dawqcawq puqpuq-aer taqjawr.
\v 5 Nymr aqgeu nymr-anr davler-eu maqkaq, ‘Nymr heunymr-euq khoertav nuisar of-eu jeq keuvle luf-ur’ laer jeqhu aer-awq.
\v 6 Khoergar nuisar-euq zaq jawr nar-aq, nawmaf-euq nuisar of-eu jeq aqyawf-euq khoertav keuv-ir taef-a. Maqjawr nar-aq, nawmaf-anr ghofkhoflar taef-a.
\v 7 Nawmaf, nymr khoernymr-anr taef-aer jawr-awr, aqyawfmaf nae kharbi dzaq kharbi dawr-eu jeq-anr dzaq-awr dawr-awq. Aqjeq mirnae aernar-aq, gar mr-eu tsawrhaq-aq, ghaqgarpoeq za-eu geux mae. Yawqnymr yawq-anr taq davpar-ir.
\p
\v 8 “Nawmaf, meuq aqgeu meuq-anr ur-ir-eu maqkaq, aqyawfmaf, nawmaf-anr hageuf naeqlaf nar-aq, khar ciqdav naeqlaf-euq jeq dzaq-awq.
\v 9 Meuq khoermeuq-anr jawr-eu, nar-awr gawr-eu tsawrhaq deuq-anr lavtaq naeq-awr, ‘Miqyaer uvlanr-eu jeq nawmaf-euq dawqpae keuvle taq-euq mae’ laer aernaeq-awq.
\v 10 Meuq aqgeu meuq-anr ur-ir-eu maqkaq, aqyawfmaf, nawmaf-anr maq hageuf naeqlaf nar-aq, meuq khoermeuq-euq garjawq-anr yawf-awr heulof-aer aer-awq,
\v 11 ‘Nga’maf-euq aqkuir-anr laeflar-euq nawmaf-euq meuq-euq khaqlaer, nawmaf-euq maeqshi sawvkharyaf ma. Aerkhawf, Miqyaer uvlanr-eu jeq nawmaf-euq dawqpae paele-euq ngar-a laer nawmaf siqnya-awq.’
\v 12 Ngar, nawmaf-anr aernaeq nyar, arnan khoernan-anr, Sordoq navmaqtser meuq khoermeuq yadaq taef-a.
\s1 Maqjan-eu Meuqdeuq
\r Mt 11:20-24
\p
\v 13 “Kawrlaqseq-or! Nawr ghawqshar shaq-aer ya ghaesaef taef-a. Baeqdzerdaq-or! Nawr ghawqshar shaq-aer ya ghaesaef taef-a. Aqjeq mirnae aernar-aq, nawmaf-euq lafkhoer mr-euq baoq khav duidui-eu gardeuq, Durlu meuq hawr-eu Sirdoq meuq-euq lafkhoer mr-euq lawnmr-aq, aqyawfmaf arhu nae guqdar paerzeur dm-awr, khaqlaer tsanq-anr nuir-awr noeqpov noeqpar taef-a.
\v 14 Aerkhawf, yarkhaqdar ngae nan, Durlu meuq hawr-eu Sirdoq meuq-aq, nawmaf nav-aer maqya daq-ar.
\v 15 Gaqbeqneqoq-or! Nawr-aq, mq-anr tuvni bi ciqgor taq-euq khawf, ♦shir-eu mirkhanq-anr yabi gheu’anrghae taef-a.
\v 16 Nawmaf-euq dawq narhaq geuf-eu tsawrhaq-aq, ngaq-euq dawq narhaq geuf-eu mae. Nawmaf-anr byaerdzae-eu tsawrhaq-aq, ngaq-anr byaerdzae-eu mae. Ngaq-anr byaerdzae-eu tsawrhaq-aq, ngaq-anr bi’oe-euq ghaq-anr byaerdzae-eu mae.”
\s1 Zaqlanr 70 Ghaq Ghoflar-euq
\p
\v 17 Khoerngae, zaqlanr 70 ghaq laqkhaq caertavni ghoflar-awr aer-eu, “Sanqpaq-or! Nga’maf, nawq-euq tsawrmyanr-anr ghoe ngae, naefdeuq khawf nga’maf-euq aerdawq narhaq-eu mae.”
\v 18 Yeqsur, aqyawf maf-anr heulof-aer aernaeq-euq mae, “Ngar, naef Saqdaq mqmyawf myawf-eu lof-aer mq-anr nae gale-eu gar mawr-euq ma.
\v 19 Ngar, nawmaf-anr arlawr hawr-eu boeqkaqlaqma-anr nawqtaeq nya-awr, nawmaf-anr muir-eu deuq-euq baoq dawqtawv luf-anr ghaqler nya’ni, aryaq bif-euq ma. Nawmaf-anr lavtanq lavnar nya-eu tiqjeq-iq maqjav-ar.
\v 20 Aerkhawf, naefdeuq, nawmaf-euq aerdawq narhaq-eu mirnae laqkhaq taqcaer. Mq-euq khoertav nawmaf-euq tsawrmyanr bofanr taq-euq mirnae laqkhaq caer-awq.”
\s1 Yeqsur Laqkhaq Caer-eu
\r Mt 11:25-27; 13:16-17
\p
\v 21 Khoerngae, Yeqsur, Yawshawr Saflar-euq baqda’nae laqkhaq caer-awr heulof-aer aer-eu mae: “Mq hawr-eu mir-euq Yawsanr pyeuf-eu Aqda-or! Ngar, nawq-anr jaceuq ma. Aqjeq mirnae aernar-aq, nawr, zaqsiq tsawrganr anr-eu tsawrhaq hawr-eu noeqdanr doe-eu tsawrhaq-anr nae garkawv heudeuq zaftaq-awr, zaqnanq deuq-anr panmaeq naeq-euq mae. Aqda-or! Heu-aq, nawr nuima tsaq-eu jeq pyeuf-eu mae.
\v 22 Heudeuq dawqtawvluf ngaqDa nae, ngaq-anr bifnaeq laf-euq mae. Aqda maqngeur nar-aq, Zaqyo aqsur ghaq-a laer tiqghaq-iq maq siqnya-a. Zaqyo hawr-eu Zaqyo panmaeqnaeq mawf-eu tsawrhaq maqngeur nar-aq, Aqda aqsur ghaq-a laer tiqghaq-iq maq siqnya-a.”
\p
\v 23 Khoerngae, Yeqsur, zaqlanr deuq jawr-eu paw ghawrpyawr-awr, aqyawf maf-anr taef-aer ciqcurni heulof-aer aernaeq-euq mae, “Nawmaf nae ya’mawr-euq deuq-anr ya’mawr-euq myavnuiv-aq, guiqlanq huiq-eu mae.
\v 24 Ngar, nawmaf-anr aernaeq nyar, arhu-euq, Miqyaer gharduq ngaeqdan-eu tsawrhaq ghawqmya ghaq hawr-eu mirkhanq-euq sanqpaq ghawqmya ghaq, nawmaf nae ya’mawr-euq deuq-anr mawrmawf-eu khawf maqya mawr-aer, nawmaf nae yagaq-euq deuq-anr gaqmawf-eu khawf maqya gaq-aq.”
\s1 Muiq-eu Saqmaqliv Tsawrhaq
\p
\v 25 Khoerngae, zanrdawq siqzaq tiq ghaq, Yeqsur-anr tsermr haw-eu laer lar-awr aer-eu, “Sanqpaq-or! Ngar mqmaq maqbyav yarzir daef-eu jeqbir ofni aqjeq ya’mr-eu la?”
\v 26 Khoerngae, Yeqsur, aqyawf-anr aernaeq-eu, “Zanrdawq-euq lafkhoer aqjeq laer boftaq-euq la? Nawr aqjeq guimawr-euq le?”
\v 27 Aqyawf aerkhof-eu,
\p \qt “ ‘Nawq-euq nuima dawqtawvluf, saflar dawqtawvluf, ghaq dawqtawvluf, nuinoeq nuidur dawqtawvluf, nawq-euq Sanqpaq Miqyaer-anr gaq-awq.\qt* \rq (Dm 6:5)\rq*
\p \qt Yawqha-euq mawrdo-anr gaq-eu lof-aer, yawqha-euq dawqpae jawr-eu tsawrhaq-anr gaq-awq.’ ” \qt* \rq (Lb 19:18)\rq*
\p
\v 28 Yeqsur, aqyawf-anr aernaeq-eu, “Nawr aerkhof naeqlaf-eu tsaq mae. Nawr khoerlof-aer mr-ir-awq. Mr nar-aq, saflar yadaef taef-a.”
\p
\v 29 Aerkhawf, heughaq, yawqha-aq tsaq-awr dawr-eu ma laer geufmawf-eu mirnae Yeqsur-anr narhaq-eu, “Ngaq-euq dawqpae jawr-eu tsawrhaq aqsur ghaq la?”
\p
\v 30 Khoerngae, Yeqsur heulof-aer aerkhof naeq-eu mae, “Tsawrhaq tiq ghaq, Yeqlursaqlaeq-anr nae Yeqlirkor-anr irluf ngae, tanrjoe nae bidae-euq mae. Aqyawfmaf, aqyawf-euq maeqtsoeq nyaeflaevjir naeq-awr, aqyawf-anr lavnar-awr, maqshir maqdaef-aer byaerdzae yaf-awr can-euq mae.
\v 31 Khoernar-aq, pirma tiq ghaq garma khoerkanr irba tsaq-awr, tsawrhaq khoerghaq-anr ya’mawr ngae, garjaw jaw-awr irdzeur ghae-euq mae.
\v 32 Khoerlof-aer durni, Leqbir tsawrhaq tiq ghaq khawf khoergar irkeuv ngae, lepae-awr haw-euq nar-aq, garjaw jaw-awr irdzeur ghae-euq mae.
\v 33 Aerkhawf, Saqmaqliv tsawrhaq tiq ghaq garma khoerkanr-anr canluf ngae, tsawrhaq khoerghaq ga-eu gar irkeuv-awr aqyawf-anr ya’mawr ngae, aqyawf-anr ghawqshaqgaq duidui-eu mae.
\v 34 Khoermirnae, aqyawf ga-eu gar ir-awr, markhaeq-anr aqgaf dzaruir hawr-eu tsir laefnaeq-awr, saqpar nae lanrcuf naeq-euq mae. Khoernar-aq, aqyawf-euq jeqzaq-euq khoertav bafdziq-awr, daqyan yafduq-anr sheuqghae-awr nae, aqyawf-anr bosav naeq-euq mae.
\p
\v 35 “Nishawq ngae nan, aqyawf dov-ir ngae, yawsanr ghaq-anr pyur nyiq byav yurdov naeq-awr aer-eu, ‘Aqyawf-anr bosav naeq-awq. Heumyav maqtser zmqdzaeq-euq nar-aq, ngar par ghoflar ngae, nawq-anr tsoeqnaeq ma.’
\v 36 Nawr sharnoeq ngae, tsawrhaq heu smr ghaq-euq lafkhoer nae, tanrjoe nae bidae-euq khoerghaq-euq dawqpae jawr-eu laer aernya-eu tsawrhaq aqgeu ghaq nya?”
\v 37 Aqyawf aer-eu, “Aqyawf-anr ghawqshaq gaqnaeq-euq khoerghaq mir-a.” Khoerngae, Yeqsur aer-eu, “Nawr khawf ir-awr khoerlof-aer mr-ir-awq.”
\s1 Maqta Hawr-eu Maqliv
\p
\v 38 Aqyawfmaf garpaer-anr leluf ngae, Yeqsur, pu tiq pu-anr urler-euq mae. Maqta laer kur-eu zaqmiq aqbur tiq ghaq, Yeqsur-anr aqyawf-euq irkanr ha’ur-euq mae.
\v 39 Maqta-aq, Maqliv laer kur-eu aqnyir tiq ghaq jawr-eu mae. Maqliv-aq, Yeqsur-euq aqkuir-euq dawqpae nuir-awr, aqyawf-euq dawq narhaq luf-eu mae.
\v 40 Aerkhawf, Maqta-aq, aqjax mr-awr banqgha luf-eu mirnae, Yeqsur jawr-eu gar lar-awr aer-eu, “Sanqpaq-or! Ngaq-euq aqnyir, ngaq-anr taef-aer byaerdzae-awr aqjax bi mrnaeq laf-euq gar, nawr tiqjeq-iq maq sharnoeq-eu nya lor? Ngaq-anr cawba naeq-awq laer aqyawf-anr aernaeq sher-eq.”
\v 41 Khoerngae, Yeqsur, aqyawf-anr heulof-aer aerkhof naeq-euq mae, “Maqta-or! Maqta, nawr-aq, ghawqmya jeq-anr nuima maqsar-aer khanqlanr luf-eu nga.
\v 42 Aerkhawf, mawf-eu-aq tiqjeq jav-eu taef mae. Maqliv-aq, aqcawq maq ludov nya-eu muiqdzaeq-eu khoerjeq-anr tsergeuf-euq mae.”
\c 11
\s1 Guiqlanq Shar-eu Garkawv
\r Mt 6:9-13; 7:7-11
\p
\v 1 Khoerngae, heulof-aer pyeuflar-euq mae. Yeqsur tiqgarpaw jawr-awr guiqlanq sharluf-eu mae. Aqyawf guiqlanq sharghaq ngae, aqyawf-euq zaqlanr deuq-anr nae tiq ghaq, aqyawf-anr aernaeq-eu, “Sanqpaq-or! Yorhaq, aqyawf-euq zaqlanr deuq-anr guiqlanq aqjox-aer yashar-eu la laer maeqnaeq-euq lof-aer, nga’maf-anr khawf maeqnaeq laf-awq.”
\p
\v 2 Khoerngae, Yeqsur heulof-aer aernaeq-euq mae, “Nawmaf guiqlanqshar ngae heulof-aer shar-awq:
\q1 Mq-euq khoertav jawr-eu nga’maf-euq Aqda-or!
\q1 Nawq-euq tsawrmyanr-anr yawzeu bibaw law.
\q1 Nawr uvlanr-eu jeq bi keuvle law.
\q1 Mq-euq khoertav nawr nuikhanr shir-eu jeq byan-eu lof-aer, mirtsaq-euq khoertav khawf bi byanle law.
\q1
\v 3 Iqnan mawf-eu dzaq-awr dawr-eu jeq, iqnan nga’maf-anr bifnaeqlaf.
\q1
\v 4 Nga’maf-euq iqbax-anr pyaeqnaeqlaf.
\q1 Aqjeq mirnae aernar-aq, nga’maf khawf nga’maf-anr mrbanq-euq dzirdzov dav-eu yawqghaq navluf-anr pyaeqnaeq-euq ma.
\q1 Iqbax murjur jur-eu maeqnan nga’maf-anr taqbi ir naeqlaf.
\q1 Yawdoer ghaq-anr nae nga’maf-anr bibuq-ir naeqlaf.”
\p
\v 5 Yeqsur heulof-aer par aernaeq-euq mae: “Nawmaf-euq lafkhoer tiqghaqnav uqcif saerghanr caelar ngae, aqyawf-euq cawq jawr-eu gar ir-awr aer-eu, ‘Cawq-or! Ngaq-anr kaqmur smr siq parnaeqlaf sher-eq.
\v 6 Aqjeq mirnae aernar-aq, ngaq-euq cawq tiq ghaq garmanr kaq-eu gar nae ngar jawr-eu gar candov laf-awr, aqyawf-anr tiqjeq-iq ciqdav naeq-eu maqjav nga.’
\p
\v 7 Khoerngae, nymrsanr ghaq lafkhoer paw nae aerkhof naeq-eu, ‘Ngaq-anr taq banqghalar naeqlaf. Larghov kaftaeq dzeur-awr, ngaq-euq zaqdeuq khawf, ngaq naeq-aer yufzar-anr yufluf-eu mirnae, ngar tur-awr nawq-anr bif-eu maqyaef nya.’
\v 8 Ngar, nawmaf-anr aernaeq nyar, aqyawf, cawq pyeuf-eu nga laer tur-awr maq bifnaeq le-eu khawf, tsawrhaq khoerghaq maq naqlerni shar-eu mirnae, nymrsanr ghaq turlar-awr, khoerghaq kharmawf-eu lof-aer bifnaeq taef-a.
\p
\v 9 “Ngar, nawmaf-anr aernaeq nyar. Shar-awq, shar nar-aq za taef-a. Pov-awq, pov nar-aq mawrle taef-a. Khov-awq, khov nar-aq nawmaf-anr pannaeqlaf taef-a.
\v 10 Aqjeq mirnae aernar-aq, kharshar-eu tsawrhaq za taef-a. Kharpov-eu tsawrhaq ya’mawr taef-a. Kharkhov-eu tsawrhaq-anr khawf, aqyawf-anr pannaeqle taef-a.
\p
\v 11 “Nawmaf-euq lafkhoer aqda aqgeu ghaq maqkaq, zaqyo kaqmur shar-eu gar, khaqlo bifnaeq ma lor? Maqngeur nar-aq, ngaqshaq shar-eu gar, aqyawf-anr ngaqshaq-euq danzar arlawr nyaefnaeq ma laq?
\v 12 Maqngeur nar-aq, aqyawf, ya’uv shar-eu gar, aqyawf-anr boeqkhaqlaqma nyaefnaeq ma lor?
\v 13 Nawmaf, tsawrdoer pyeuf-eu khawf, yawqha-euq zaq-anr lafsawq yawmuiq bifnaeq-eu siqnya-eu mae. Khoernav maqtser, mq-euq khoertav jawr-eu nawmaf-euq Aqda, aqyawf-anr shar-eu deuq-anr Yawshawr Saflar bifnaeq mawf-eu mae!”
\s1 Yeqsur Hawr-eu Beqsaqburlar
\r Mt 12:22-30; Mk 3:20-27
\p
\v 14 Aqdzawq bidzawq-ir-eu naef tiq mawr-anr Yeqsur taedov naeq-euq mae. Naef dov-ir ghaq-euq nar-aq, aqdzawq khoerghaq dawq ngaeqnya lar-euq mirnae, tsawrhaq armaf deuq zanqler-euq mae.
\v 15 Khoerngae, aqyawf maf-euq lafkhoer jawr-eu tiqpavnav deuq aer-eu, “Aqyawf-aq, naef deuq-anr uvlanr-eu ghaq, ♦Beqsaqburlar-anr ghoeghoe-aer naef-anr taedov-eu nga.”
\p
\v 16 Aerkhawf, tiqpavnav deuq, aqyawf-anr tsermrhaw mawf-eu mirnae, mq-euq khoertav-euq bisiq bimawr-eu jeq-anr sharpov-eu mae.
\p
\v 17 Aerkhawf, Yeqsur, aqyawf maf-euq nuinoeq-anr siqnya-eu mirnae, aqyawf maf-anr heulof-aer aernaeq-euq mae: “Birpav-awr muir-eu mirkhanq yawqkhanq navluf khanqtsoeq tsoeq-ir taef-a. Birpav-awr muir-eu nymrkhanq khawf pyav-ir shav-ir taef-a.
\v 18 Nawmaf-aq, ngar, Beqsaqburlar-anr ghoeghoe-aer naef-anr taedov-eu nga laer aer-eu nga. Aerkhawf, naef Saqdaq-aq, yawqhar yawqha birpav-awr muir nar-aq, aqyawf uvlanr-eu jeq aqjox-aer zifnya nmr-mq?
\v 19 Ngar, Beqsaqburlar-anr ghoeghoe-aer naef-anr taedov-eu ngeur nar-aq, nawmaf-euq zaqdeuq lawr nae, aqsur ghaq-anr ghoeghoe-aer naef-anr taedov-eu la? Khoermirnae, aqyawfmaf, nawmaf-anr yarkhaq dar-eu deuq pyeuf taef-a.
\v 20 Ngar, Miqyaer-euq lafnoer-anr ghoe-awr naef-anr taedov-eu ngeur nar-aq, Miqyaer uvlanr-eu jeq nawmaf-euq khoertav keuvle-euq mae.
\p
\v 21 “Ghaq khav-eu aqda tiq ghaq guirdeuv deuv-eu keuka dawqtawvluf laeqhmqdan taq-awr, aqyawf-euq nymr-anr lofluf ngae, aqyawf-euq myawqganq maqbyov-ir-ar.
\v 22 Aerkhawf, aqyawf navmaqtser ghaq khav-eu tiq ghaq lar-awr nae aqyawf-anr deuvghaq-euq nar-aq, aqyawf ghoeluf-eu guirdeuv deuv-eu keuka-anr ludov jir-awr, aqyawf-euq myawq yur-awr birgeuf-ir taef-a.
\p
\v 23 Ngar jawr-eu paw maqjawr-eu tsawrhaq-aq, ngaq-anr muir-eu paw jawr-eu mae. Ngaq naeq-aer maq bymrlar-eu tsawrhaq-aq, byavdzae-eu tsawrhaq mae.
\s1 Naef Yawjawf Par Ghoflar-euq
\r Mt 12:43-45
\p
\v 24 “Naef yawjawf tiq mawr tsawrhaq tiq ghaq-euq lafkhoer nae dov-ir-awr, guicorni ghae-eu gar irir larlar-aer ghaqnaq naqduq pov ngae, maq povmawr nya-aer aer-eu, ‘Ngar, ngaq nae dovle-euq ngaq-euq nymr-anr ghofler ma.’
\v 25 Aqyawf ghofkeuvler ngae, nymr khoernymr yavjur taq-awr juirkheuni lavsav taq-euq gar ya’mawr-euq mae.
\v 26 Khoerngae, aqyawf ir-awr, aqyawf navmaqtser cawvdzaeq-eu naef shif mawr sheuqlaq-ir-awr jawrler-euq mae. Khoermirnae, arsaq saqlar ngae-aq, tsawrhaq khoerghaq-euq artiv yawbae navmaqtser doerdzaeq-ir-euq mae.”
\s1 Guiqlanq Huiqdzaeq-eu Tsawrhaq
\p
\v 27 Yeqsur khoerlof-aer aerluf ngae, tsawrhaq armaf mafma-euq lafkhoer nae zaqmiq aqbur tiq ghaq tersar yawkhav-aer aqyawf-anr aernaeq-eu, “Nawq-anr bi daefdov le-awr, aqcoer bidawr-euq ghaq-aq, guiqlanq huiq-eu ngar-a.”
\p
\v 28 Khoerngae, Yeqsur aer-eu, “Khoernav maqtser, Miqyaer-euq dawq yagaq-awr mrcaw-eu tsawrhaq-aq, guiqlanq huiqdzaeq-eu mae.”
\s1 Bisiq Bimawr-eu Jeq Mawrmawf-eu
\r Mt 12:38-42
\p
\v 29 Tsawrhaq armaf mafma myaqlar duiduiluf ngae, Yeqsur danqbae-awr heulof-aer aer-eu mae: “Heuzir-aq, doer duidui-eu zir mae. Aqyawfmaf bisiq bimawr-eu jeq sharpov-eu mae. Miqyaer gharduq ngaeqdan-eu Yornav-euq bisiq bimawr-eu jeq maqngeur nar-aq, aqyawf maf-anr bisiq bimawr-eu yawqjeqyawq maqbi mawr.
\v 30 Yornav-aq, Nirnaqbeq meuq-anr jawr-eu tsawrhaq deuq-euq gharduq bisiq bimawr-eu jeq pyeuf-euq lof-aer, Tsawrhaq-euq Zaqyo khawf, heuzir-euq gharduq bisiq bimawr-eu jeq pyeuf taef-a.
\v 31 Yarkhaqdar ngae nan, lafov paw jav-eu mirkhanq-euq sanqpaqma, heuzir-euq tsawrhaq naeq-aer turlar-awr, aqyawfmaf laeqbymr bi tawvni darnaeq taef-a. Aqjeq mirnae aernar-aq, zaqsiq tsawrganr zawr byan-eu ♦Sorlaqmoq-euq dawq narhaq-eu laer mqdzer mirdzer-anr nae aqyawf lar-euq mae. Hawsher-eq. Sorlaqmoq navmaqtser huiq-eu ghaq heugar jawrluf ma.
\v 32 Yarkhaqdar ngae nan, Nirnaqbeq meuq-anr jawr-eu tsawrhaq deuq, heuzir-euq tsawrhaq naeq-aer turla-awr, aqyawfmaf laeqbymr bi tawvni darnaeq taef-a. Aqjeq mirnae aernar-aq, Yornav dawqmaeq maeq-eu gar aqyawfmaf yagaq ngae, iqbax noeqpov noeqpar-euq mae. Hawsher-eq. Yornav navmaqtser huiqdzaeq-eu ghaq heugar jawrluf ma.
\s1 Mawrdo-euq Yawshaef
\r Mt 5:15; 6:22-23
\p
\v 33 “Tsawrhaq tiqghaq-iq tsirkhmq dof-awr barzaf-anr maq ciqtaq-ar. Khavpuq nae khawf maq moftsanq taq-ar. Urlar-eu tsawrhaq yawshaef-anr ya’mawrni, tsirkhmq ciqtaq duq-anr ciqdavtaq taef-a.
\v 34 Myavnuiv-aq, mawrdo-euq tsirkhmq mae. Khoermirnae, nawq-euq myavnuiv yawmuiq nar-aq, mawrdo dolan-aer yawshaef bya taef-a. Nawq-euq myavnuiv maqmuiq nar-aq, mawrdo dolan-aer zanrtsuini ghae-eu jeq byan taef-a.
\v 35 Khoermirnae, nawq-euq lafkhoer anr-eu yawshaef zanrtsuini maqbi pyeuf-ir ni yanr-awq.
\v 36 Nawq-euq mawrdo dolanni yawzanr tiqpawf-iq maqanr-aer, yawshaef taef-aer bya nar-aq, tsirkhmq-euq yawshaef nawq-anr tsaeqbya-eu lof-aer, nawq-euq mawrdo dolan-aer yawshaef bya taef-a.”
\s1 Paqliqsaer Hawr-eu Zanr Maeq-eu Deuq-anr Daeq-euq
\r Mt 23:1-36; Mk 12:38-40
\p
\v 37 Yeqsur khoerlof-aer aerluf ngae, Paqliqsaer tiq ghaq, Yeqsur-anr kur-awr aqyawf naeq-aer hawq bi dzaqtaf le-euq mae. Khoermirnae, Yeqsur urler-awr hawqdzaq dzaq-eu laer nuirluf-eu mae.
\v 38 Yeqsur, aqlaf maqdzuifni hawq dzaq-eu laer ghae-eu gar Paqliqsaer khoerghaq ya’mawr ngae zanqler-euq mae.
\p
\v 39 Khoerngae, Sanqpaq Yeqsur, aqyawf-anr heulof-aer aernaeq-euq mae: “Nymq-mr nawmaf Paqliqsaer deuq-aq, khmqmaq hawr-eu ircuf khmqmaq-euq lafnyir paw yawmuiq-aer jovshawr-eu mae. Aerkhawf, nawmaf-euq lafkhoer paw-aq, maerjuir juir-eu jeq hawr-eu yawcawv jeq tiqbyanni anr-eu mae.
\v 40 Aqdzawq argan deuq-or! Lafnyir paw bae-euq ghaq, lafkhoer paw khawf bae-euq maqngeur-a lor?
\v 41 Nawmaf kharjav-eu lof-aer aqcawq-anr gamfnaeq-awq. Gamfnaeq-euq nar-aq, yawqjeq navluf yawshawr mae.
\p
\v 42 “Nawmaf Paqliqsaer deuq-aq, ghawqshar shaq-aer ya ghaesaef taef-a. Aqjeq mirnae aernar-aq, nawmaf-aq, arjir pafdaw, manqsawr hawr-eu kaghawq kadzar yawqjeq navluf tserbymr tiqbymr damqnaeq-eu mae. Aerkhawf, Miqyaer-anr gaq-eu jeq hawr-eu tsaq-awr dawr-eu jeq-anr nawmaf byaerdzae taq-euq mae. Nawmaf heudeuq mr paq-aer ghae-awr, nuideuq-anr khawf byaerdzae paq-aer maqghae-a.
\p
\v 43 “Nawmaf Paqliqsaer deuq ghawqshar shaq-aer ya ghaesaef taef-a. Aqjeq mirnae aernar-aq, nawmaf-aq, zanrdawq khawqnymr-euq lafkhoer khanqsaer jav-eu nuirduq-anr nuir-eu gar gaq-awr, laev-anr can ngae, aqcawq nae yawzeu baw-awr dawqcawq puqlar-eu gar gaq-eu mae!
\v 44 Yawmuiq janrgeuf-eu Paqliqsaer hawr-eu zanrdawq khofdawq maeqzaq, nawmaf ghawqshar shaq-aer ya ghaesaef taef-a! Aqjeq mirnae aernar-aq, nawmaf-aq, maq mawrlar-eu lmqbymr-anr dur-awr, nawqnawq-aer can-eu deuq khawf lmqbymr nga laer maq siqnya-a.”
\p
\v 45 Khoerngae, zanrdawq siqzaq tiq ghaq, Yeqsur-anr aerkhof naeq-eu, “Saqlaq-or! Nawr teulof-aer aer-eu-aq, nga’maf-anr khawf coeqlar deuqlar mir-a.”
\p
\v 46 Khoerngae, Yeqsur heulof-aer aernaeq-euq mae, “Nawmaf zanrdawq siqzaq deuq khawf ghawqshar shaq-aer ya ghaesaef taef-a! Aqjeq mirnae aernar-aq, nawmaf, aqcawq maq picoer-eu khavbaev ciqpi naeq-eu gar nae, khavbaev bi pyarlarni, nawmaf-aq, lafnoer tiq toeq taef-aer khawf maq toeqciv-a.
\p
\v 47 Nawmaf ghawqshar shaq-aer ya ghaesaef taef-a! Aqjeq mirnae aernar-aq, nawmaf-euq aqpoeq deuq-aq, Miqyaer gharduq ngaeqdan-eu tsawrhaq-anr saef-awr, nawmaf-aq, aqyawf maf-euq lmqbymr gawq-eu mae.
\v 48 Nawmaf-euq aqpoeq deuq-aq, Miqyaer gharduq ngaeqdan-eu tsawrhaq-anr saef-awr, nawmaf-aq, aqyawf maf-euq lmqbymr gawq-eu mirnae, nawmaf-aq, nawmaf-euq aqpoeq deuq nae mr-euq jeq-anr nuima tsaq mir-a laer sarkir kamq-eu jeq pyeuf-eu mae.
\p
\v 49 “Khoermirnae, Miqyaer-euq zaqsiq tsawrganr-euq dawq aer-eu, ‘Ngar, aqyawfmaf jawr-eu gar ngaq-euq gharduq ngaeqdan-eu tsawrhaq hawr-eu ghaqkhaer deuq-anr bi’oe ngae, aqyawfmaf, aqyawfmaf tiqpavnav deuq-anr saef-awr, tiqpavnav deuq-anr khaeqnaeq khavnaeq taef-a.’
\v 50 Khoermirnae, mirtsaq bae ngae nan-anr nae, Miqyaer gharduq ngaeqdan-eu tsawrhaq dawqtawv luf-anr saef-euq shiq-euq arpoeq-aq, heuzir-euq tsawrhaq-euq khoertav keuvle taef-a.
\v 51 Aqbeqlav-euq shiq-anr nae, lawrduq hawr-eu uqduq tanqnymr nymrma-euq yawkaq-anr bisaef-euq Zeqkaqlir-euq shiq-anr keuvni, heuzir-euq tsawrhaq-euq khoertav keuvle taef-a laer ngar, nawmaf-anr aernaeq-eu ma.
\p
\v 52 “Nawmaf, zanrdawq siqzaq deuq ghawqshar shaq-aer ya ghaesaef taef-a! Aqjeq mirnae aernar-aq, tsawrganr-euq mawqtawfdur nawmaf tuvtaeq taq-awr, nawmaf maq urler-eu uqtaf, urler mawf-eu tsawrhaq-anr khawf, nawmaf lavtsoeq-eu mae.”
\v 53 Yeqsur, aqyawf maf-anr khoerlof-aer aernaeqluf ngae, zanr maeq-eu deuq hawr-eu Paqliqsaer deuq danqbae-awr, aqyawf-anr yawkhav-aer taesuf taesuf-aer ghawqmya jeq narhaq-eu lafkhoer,
\v 54 aqyawfmaf lof-awr, aqyawf iqbax taqnya-eu dawq ngaeqdovlaf ngae, nyaefbanq-eu laer jawqluf-eu mae.
\c 12
\s1 Yawmuiq Janrgeuf-eu Jeq-anr Yanr-awq
\r Mt 10:26-27
\p
\v 1 Khoerngae, tsawrhaq tiqghaq tirghaq nawqtaeq tsarni, maq guijircoer paq-aer uiqlar taq-euq mae. Yeqsur danqbae-awr, aqyawf-euq zaqlanr deuq-anr heulof-aer aernaeq-euq mae: “Paqliqsaer deuq-euq daeqtseq-anr yanr-awq. Daeqtseq laer aer-eu-aq, yawmuiq janrgeuf-eu jeq-anr aermawf-eu mae.
\v 2 Daeqkaq taq-euq yawqjeq navluf panmaeq naeqlaf taef-a. Zaftaq-euq yawqjeq navluf khawf, aqcawq-anr maq siqler-aer maqjav nya-ar.
\v 3 Khoermirnae, nawmaf nae yawzanr-euq lafkhoer ngaeq-euq dawq, yawshaef bya-eu gar aqcawq yagaq-awr, nawmaf nae kuvlawv-euq lafkhoer naqbawr-anr khoeqsav-euq dawq, nymrmq-anr dav-awr gurgaq taef-a.
\s1 Aqsur Ghaq-anr Guv-eu Tsaq-eu La
\r Mt 10:28-31
\p
\v 4 “Ngaq-euq cawqdeuq-or! Ngar, nawmaf-anr aernaeq nyar, mawrdo-anr lavsaef nya-eu khawf, khoertaf-aer tiqjeq-iq maq janrnya-eu deuq-anr taqguv.
\v 5 Nawmaf, aqsur ghaq-anr guv paq-aer ghae-eu la laer ngar, nawmaf-anr panmaeqnaeq nyar. Lavsaef-awr ♦shiqbuir lanma-anr biqanr nya-eu aryaq jav-eu ghaq-anr guv-awq. Ngar, nawmaf-anr aernaeq nyar, aqyawf-anr guv-awq!
\p
\v 6 “Jartseuv ngaq mawr paevsaq nyiq paev-anr nae anq-eu maqngeur-a lor? Aerkhawf, Miqyaer-aq, khoerdeuq tiqmawr-anr-iq maqngaer-a.
\v 7 Nawmaf-euq uqduq tsaerkanr yawqkanr navluf-anr khawf guijir taq-euq mae. Khoermirnae, taqguv. Nawmaf-aq, jartseuv ghawqmya mawr navmaqtser poeq-eu mae.
\s1 Yeqsur-euq Zaqlanr Ma Laer Aerdov-eu
\r Mt 10:32-33; 12:32; 10:19-20
\p
\v 8 “Ngar, nawmaf-anr aernaeq nyar, Ngaq-euq zaqlanr ma laer tsawrhaq-euq maeqshi aerdov-eu aqgeu ghaq-anr maqkaq, Tsawrhaq-euq Zaqyo khawf, Miqyaer-euq mqtav ghaqkhaer deuq-euq maeqshi ngaq-euq zaqlanr ma laer aerdov taef-a.
\v 9 Aerkhawf, tsawrhaq-euq maeqshi Ngaq-euq zaqlanr maqngeur laer aerdov-eu aqgeu ghaq-anr maqkaq, Tsawrhaq-euq Zaqyo khawf, Miqyaer-euq mqtav ghaqkhaer deuq-euq maeqshi ngaq-euq zaqlanr maqngeur laer aerdov taef-a.
\p
\v 10 “Tsawrhaq-euq Zaqyo-anr ngaeqbanq tmrlaeq-euq aqgeu ghaq-euq iqbax-anr maqkaq, pyaeqnaeq nya-a siq. Aerkhawf, Yawshawr Saflar-anr yaeqbawq-aer aer-eu tsawrhaq-euq iqbax-anr-aq, maq pyaeqnaeq nya-a.
\p
\v 11 “Aqcawq, nawmaf-anr zanrdawq khawqnymr-anr maqaer, sanqpaq deuq hawr-eu aryaq jav-eu deuq-euq maeqshi sheuqghaelef ngae, aqjox-aer ya ngaeqkhof naeq-awr, aqjox-aer ya’ngaeq yatmr-eu laer khanq taqlanr.
\v 12 Aqjeq mirnae aernar-aq, nawmaf khoerngae yamq-anr ya’ngaeq yatmr-eu dawq, Yawshawr Saflar, nawmaf-anr maeqnaeqlaf taef-a.”
\s1 Smrmuiq Muiq-eu Aqdzawq Argan
\p
\v 13 Khoerngae, tsawrhaq armaf mafma-euq lafkhoer tiq ghaq, Yeqsur-anr aernaeq-eu, “Saqlaq-or! Ngaq-euq maernmr-anr ngaq-anr jeqbir birnaeq-awq laer aqyawf-anr tiq pov aernaeq sher-eq.”
\p
\v 14 Yeqsur, aqyawf-anr aernaeq-eu, “Cawq-or! Nawq-anr darnaeq-eu ghaq hawr-eu jeqbir birnaeq-eu ghaq geufni, aqsur ghaq nae ngaq-anr khaertaq-euq la?”
\v 15 Khoerngae, Yeqsur, aqyawf maf-anr par aernaeq-eu, “Nawmaf maerjuir maqjuirni, yawqhar yawqha yawmuiq-aer yanr-awq. Aqjeq mirnae aernar-aq, pyurshuir myawqganq ghawqmya’ni jav-eu mirnae, tsawrhaq yawdaef daefnya-eu maqngeur-a.”
\p
\v 16 Khoernar-aq, Yeqsur, aqyawf maf-anr yawjeq majeq dawq-anr nae heulof-aer aernaeq-euq mae: “Smrmuiq smrbaw tiq ghaq daeyar daecaer ghawqmya’ni za-euq mae.
\v 17 Aqyawf sharnoeq-awr yawqhar yawqha aer-eu, ‘Ngaq-euq caer pi’anr khar maqza-eu mirnae, ngar aqjox-aer janr-eu paq nga?’
\p
\v 18 Khoernar-aq, aqyawf heulof-aer aer-eu mae, ‘Ngar heulof-aer janr ma. Ngaq-euq caerjir deuq pyavdzae-awr tsovhuiq ma. Khoer-euq lafkhoer ngaq-euq sanqlanq ghawqdar deuq hawr-eu myawqganq dawqtawvluf dawvanrtaq ma.
\v 19 Khoernar-aq, ngar, ngaq-euq saflar-anr heulof-aer aernaeq ma, “Ngaq-euq nuima-or! Nawr-aq, ghawqmya khof-euq gharduq myawqganq ghawqmya’ni povuiq taq-euq mae. Sarlaevni daef-awr, tiqdaev dzaq, tiqdaev dawrdawr-aer laqkhaq caertavni daef-awq.” ’
\p
\v 20 Aerkhawf, Miqyaer, aqyawf-anr aernaeq-eu, ‘Aqdzawq argan-or! Nymrcif nae ngar, nawq-euq saflar yurkhof ma. Tox-aer mar-iq, nawq nae povuiq taq-euq deuq, aqsur ghaq-euq pyeuf-ir-eu jeq la?’
\p
\v 21 “Yawqha-euq gharduq pyurshuir myawqganq povuiq taq-euq khawf, Miqyaer-euq maeqshi smrmuiq maqmuiq-eu tsawrhaq lof-aer dur-eu mae.”
\s1 Khanq Taqlanr
\r Mt 6:25-34
\p
\v 22 Yeqsur, aqyawf-euq zaqlanr deuq-anr heulof-aer par aernaeq-eu mae: “Khoermirnae, ngar, nawmaf-anr aernaeq nyar, nawmaf yawdaef daef-eu gharduq, aqjeq dzaq-awr, mawrdo-euq gharduq, aqjeq dm-awr ghaq-eu laer khawf khanq taqlanr.
\v 23 Aqjeq mirnae aernar-aq, daefzir-aq, dzaqdzaq dawrdawr navmaqtser poeq-awr, mawrdo khawf, dmghaq dmlmr navmaqtser poeq-eu mae.
\v 24 Nawr, awf-af-anr sharnoeqhaw sher-eq. Aqyawfmaf, caer maqka, caer maqyaeq-a. Caerjir maqjav-aer, myawq taqnymr khawf maqbaw-a. Aerkhawf, Miqyaer, awf-af-anr bidzaq bidawr-eu mae. Nawmaf, arjir navmaqtser arnavni poeqdzaeq-eu nga.
\v 25 Nawmaf khanqlanr-eu mirnae, yawqha-euq zir tiq cav manrdzaeq larni aqsur ghaq janrnya-eu le?
\v 26 Nawmaf nyir duidui-eu jeq-anr khawf maq janrnya-eu gar nae, aqjeq mirnae nuideuq-anr khanqlanr-eu le?
\p
\v 27 Kapaf aryaev aqjox-aer huiqlar-euq nga laer nawr sharnoeqhaw sher-eq. Aqyawf maf-aq, myawq maqmr, saqlaq khawf maqghawr-a. Aerkhawf, ngar, nawmaf-anr aernaeq nyar, Sorlaqmoq nae yadm yaghaq-euq yawshaef khanqsaer huiq duidui-eu maeqtsoeq-aq, aryaev heu tiq yaev navni khawf maqtawq-a.
\v 28 Jan-eu ghaq baq-eu tsawrhaq deuq-or! Iqnan daefluf-eu khawf, nishawq tsawqbym-anr bi jaevpuiv-eu yarmof-anr, Miqyaer heunavni bidm bighaq-eu nar-aq, nawmaf-anr ngeurdzaeq arnavni bidm bighaq naeqlaf nmr-mq.
\p
\v 29 “Nawmaf aqjeq yadzaq yadawr-eu nga laer taqpov. Khanq khawf taqlanr.
\v 30 Mirtsaq-euq tsawrjeuq tsawrca deuq-aq, heudeuq dawqtawv luf-anr povluf-eu mae. Nawmaf heudeuq-anr mawf-eu mae laer nawmaf-euq Aqda siqnya luf-eu mae.
\v 31 Aerkhawf, nawmaf-aq, Miqyaer uvlanr-eu jeq-anr pov-awq, khoerdeuq dawqtawvluf nawmaf-anr biflanq naeqlaf taef-a.
\s1 Mq-euq Khoertav Povuiq Taq-awq
\r Mt 6:19-21
\p
\v 32 “Yawr yawrmaf mafzaq-or! Taqguv. Aqjeq mirnae aernar-aq, nawmaf-euq Aqda-aq, aqyawf-euq mirkhanq, nawmaf-anr nuikhanr tiqshir bifmawf-eu mae.
\v 33 Nawmaf-euq myawqganq anqdzae-awr, aqcawq-anr gamfnaeq-awq. Yawqha-euq gharduq maqpeuq-ir nya-eu pyur pawqbaev guftaq-awr, maq zmqjir nya-eu pyurshuir myawqganq, mq-euq khoertav povuiq taq-awq. Khoergar-aq, smrkhoeq maq lepae nya-aer, boeq khawf maq dzaqler nya-a.
\v 34 Aqjeq mirnae aernar-aq, nawmaf-euq pyurshuir myawqganq aqgeugar jav-eu nar-aq, nawmaf-euq nuima khawf khoergar jav-eu mae.
\s1 Yawmuiq-aer Lofluf-eu Kuirlaf Zaqkhav Deuq
\p
\v 35 “Nawmaf jofpaf deurkeuvni paf-awr, tsirkhmq khawf doftaq-awq.
\v 36 Yawqha-euq yawsanr ghaq oermr bar-eu gar ir-euq ghoflar-awr, larghov-anr khov ngae, yawkawr-aer pannaeq-ir nya’ni lofluf-eu tsawrhaq lof-aer yawdaef daef-awq.
\v 37 Yawsanr ghaq ghoflar ngae, yawbeur beur-aer lofluf-eu kuirlaf zaqkhav deuq-aq, guiqlanqhuiq taef-a. Ngar, nawmaf-anr aqdirma-aer aernaeq nyar, yawsanr ghaq jofpaf paf-awr, kuirlaf zaqkhav deuq-anr hawqjawq bijawq-awr, aqyawf hawqbyawr lavdawvnaeq taef-a.
\v 38 Uqcif saerghanr ghoflar ngae maqaer, uqshawq yawnaf-aer ghoflar ngae maqaer, ghaqzaq ghaqkhaer deuq khoerlof-aer lofluf-eu gar ya’mawr nar-aq, ghaqzaq ghaqkhaer khoerdeuq guiqlanqhuiq taef-a.
\v 39 Nawmaf heu-anr siqnya-awq. Nymrsanr ghaq, smrkhoeq khoeqlar-eu aryamq-anr siqnya lawnmr-aq, smrkhoeq khoerghaq, aqyawf-euq irkanr maqbi urlar-aer, aqyawf-euq nymr maqbi daepyavni lofpir taef-a.
\v 40 Nawmaf khawf yawmuiq-aer laeqhmq taq-awq. Aqjeq mirnae aernar-aq, nawmaf maqnoeq maqdur-aer jawr-eu aryamq-anr, Tsawrhaq-euq Zaqyo zafkale taef-a.”
\s1 Sarjax Zif-eu Hawr-eu Maqzif-eu Kuirlaf Zaqkhav
\r Mt 24:45-51
\p
\v 41 Khoerngae, Beqtuvluv narhaq-eu, “Sanqpaq-or! Yawjeq majeq teudawq, nga’maf-anr taef-aer aernaeq laf-eu le lor? Maqngeur nar-aq, yawqghaq navluf-anr khawf aernaeq luf-eu le laq?”
\p
\v 42 Sanqpaq Yeqsur heulof-aer aernaeq-euq mae, “Zaqsiq tsawrganr anr-awr sarjax zif-eu lafkhoer, myawqganq-anr hawpir nya-eu aqgeu ghaq la? Aqyawf-aq, nymrkhanqzaq-anr hawpir-awr, aryamq tsaq ngae, kuirlaf zaqkhav nuideuq-anr dzaqdzaq dawrdawr shaqbymr tsaqni birnaeq nya-eu, yawsanr ghaq nae khaertaq-euq khoerghaq maqngeur-a lor?
\v 43 Yawsanr ghaq ghofle ngae, aqyawf khoerlof-aer mrluf-eu gar ya’mawr nar-aq, kuirlaf zaqkhav khoerghaq guiqlanqhuiq taef-a.
\v 44 Ngar, nawmaf-anr aqdirma-aer aernaeq nyar, yawsanr ghaq, kuirlaf zaqkhav khoerghaq-anr aqyawf kharjav-eu myawqganq dawqtawv luf-anr uvlanr-eu ghaq bigeuf taef-a.
\v 45 Aerkhawf, ‘Ngaq-euq yawsanr ghaq yawkawr-aer maq ghofle-ar’ laer kuirlaf zaqkhav khoerghaq nuima-euq lafkhoer sharnoeq-awr, kuirlaf zaqkhav aqli deuq hawr-eu kuirlaf zaqkhav aqbur deuq-anr diqdiq-aer, dzaqyaef dawryaefluf nar-aq,
\v 46 kuirlaf zaqkhav khoerghaq maqnoeq maqdur-aer jawr ngae, maqsiq-eu aryamq-euq lafkhoer, aqyawf-euq yawsanr ghaq ghofkeuvle taef-a. Khoernar-aq, aqyawf-anr nyiq tsaev coertsaev-awr, maqjan-eu tsawrhaq deuq lof-aer shaqbymr bi’of taef-a.
\p
\v 47 Yawqha-euq yawsanr ghaq-euq nuima siqnya luf-eu khawf, maq laeqhmq taq-aer, yawsanr ghaq-euq nuikhanr maqmr-euq kuirlaf zaqkhav-aq, ghawqmya laf diq-eu gar yadaq taef-a.
\v 48 Aerkhawf, ghawqmya laf bidiq paq-aer geux-eu, maq siqnya-aer mrbanq-euq kuirlaf zaqkhav-aq, ghawqmya laf maqya bidiq-ar. Aqjeq mirnae aernar-aq, ghawqmya’ni za-euq tsawrhaq yawqghaq navluf, ghawqmya’ni ya bifkhof-awr, ghawqmya’ni hageuf-euq tsawrhaq-aq, aqcawq myavmaqtser yabi sharkhof taef-a.
\s1 Bitsaq Bi Dzoerler-eu Laer Oe-euq Maqngeur
\r Mt 10:34-36
\p
\v 49 “Ngar, mirtsaq-euq khoertav miqdzaq bi doflar-eu laer oe-euq ma. Dzeurlaf ngae nae ngar miqdzaq khoer bi doflar mawf-eu ma.
\v 50 Ngar ya hageuf-eu bartirsaq tiqjeq jav-a siq, maq hageuf-euq khoerkeuvni, ngaq-euq gharduq shaqzanq pyeuf duidui nya.
\v 51 Ngar, mirtsaq-euq khoertav bitsaq bi dzoerle-euq nga laer nawmaf noeq-eu le lor? Ngar, nawmaf-anr aernaeq nyar, maqngeur de-eq, bighawq bighaer-ir-eu laer oe-euq ma.
\v 52 Nymq-mr nae, tiq nymrkhanq-euq lafkhoer jawr-eu tsawrhaq ngaq ghaq ghawq-ir ghaer-ir-awr, smr ghaq tiq mur, nyiq ghaq tiq mur mur-awr, tiqmur tirmur cae taef-a.
\p
\v 53 Aqda hawr-eu zaqyo, zaqyo hawr-eu aqda, aqma hawr-eu zaqmiq, zaqmiq hawr-eu aqma, boermiq aqma hawr-eu keuqma, keuqma hawr-eu boermiq aqma, tiqghaq tirghaq maqtsaq maq dzoerlerni caedzaq taef-a.”
\s1 Aryamq Arlaw Tof-eu
\r Mt 16:2-3
\p
\v 54 Yeqsur, tsawrhaq armaf mafma deuq-anr khawf heulof-aer aernaeq-euq mae: “Nanrma gakhaeq paw mqdmr dovlar-eu gar nawmaf ya’mawr ngae, ‘Uqyaer yaerle-eu jeq ngar-a’ laer aer-eu mae. Nawmaf aer-euq lof-aer yaerle-eu mae.
\v 55 Lafov paw-euq jaqlaer bawlaf-eu gar nawmaf ya’mawr ngae, ‘Yawlanr lanr duidui lar-eu jeq ngar-a’ laer aer-eu mae. Nawmaf aer-euq lof-aer pyeuflar-eu mae.
\v 56 Yawmuiq janrgeuf-eu tsawrhaq deuq-or! Nawmaf, mirtsaq hawr-eu mq-anr haw-awr aqjeq pyeuflar-eu nga laer aernya-eu gar nae, aqjeq mirnae aryamq arlaw heu-anr maq tserpav nya-eu nya?
\s1 Yarkhaq Ja-eu Ghaq Naeq-aer Lavtsaq Geuf-awq
\r Mt 5:25-26
\p
\v 57 “Aqjeq mirnae nawmaf, yawqha yawqha tsaq-eu jeq-anr maq tserpav nya-eu nya?
\v 58 Nawq-anr yarkhaq jaluf-eu ghaq naeq-aer yarkhaq dar-eu nymr-anr leluf ngae, nawnyaf yawkaq laejae-awr lavtsaq geuf-awq. Maqngeur nar-aq, aqyawf, nawq-anr yarkhaq dar-eu ghaq jawr-eu gar gheughae-awr, yarkhaq dar-eu ghaq khawf, nawq-anr kuv-anr haw-eu aqyuif ghaq-anr a’naeq taef-a. Kuv-anr haw-eu aqyuif ghaq khawf nawq-anr kuv-anr nyaefur taef-a.
\v 59 Ngar, nawq-anr aernaeq nyar, maq tsoeqtsaev-euq pyur tiq paev khardzer-eu khoer-aq, nawr, kuv-anr nae aqdir maqya dovle-ar.”
\c 13
\s1 Iqbax Maq Noeqpov Nar-aq, Yacawv-ir Taef-a
\p
\v 1 Aryamq khoer-euq lafkhoer, tsawrhaq tiqpavnav deuq, Yeqsur jawr-eu gar lar-awr, Pirlav-aq, Gaqliqlaer tsawrhaq-euq shiq hawr-eu aqyawfmaf nae lawrnaeq-euq shiq bi yoerkeuq-euq garkawv ja’naeq-euq mae.
\v 2 Yeqsur heulof-aer aernaeq-euq mae: “Gaqliqlaer tsawrhaq khoerdeuq khoerlof-aer khaeqdui khav duidui-eu gar yadaq-euq mirnae, Gaqliqlaer tsawrhaq nuideuq dawqtawvluf navmaqtser iqbax huiq-eu nga laer nawmaf noeq-eu nya lor?
\v 3 Ngar, nawmaf-anr aernaeq nyar, khoerlof-aer maqngeur-a. Nawmaf khawf maq noeqpov maq noeqpar nar-aq, nawmaf dawqtawvluf khoerlof-aer yacawv-ir taef-a.
\v 4 Sirloq lan-anr jav-eu irlaq-euq khawrzeur gapyav le-awr bi daetaeq saef-euq tsawrhaq 18 ghaq-aq, Yeqlursaqlaeq-anr jawr-eu tsawrhaq dawqtawvluf navmaqtser mrbanq-euq mirnae nga laer nawmaf noeq-eu nya lor?
\v 5 Ngar, nawmaf-anr aernaeq nyar, khoerlof-aer maqngeur-a. Nawmaf khawf maq noeqpov maq noeqpar nar-aq, dawqtawvluf khoerlof-aer yacawv-ir taef-a.”
\s1 Arsiq Maq Siqle-eu Siqguq Arbawr
\p
\v 6 Khoerngae, Yeqsur yawjeq majeq dawq-anr nae heulof-aer maeqnaeq-euq mae: “Tsawrhaq tiq ghaq, aqyawf-euq aqgaf yarkmr-anr siqguq arbawr tiq bawr kataq-euq mae. Arsiq maqsiq nga lor laer aqyawf hawle ngae, arsiq maqsiq-a.
\v 7 Khoerngae, aqyawf aqgaf yarkmr mr-eu ghaq-anr aernaeq-eu, ‘Smr khof byanni ngar siqguq heubawr arsiq siqle-euq nga laq laer hawle-euq khawf siq-eu maqmawr-aq. Arbawr heubawr-anr turdzae-awq. Aqjeq mirnae mirtsaq-anr yawqngaef-aer bi daeftsoeq-eu le?’
\v 8 Aerkhawf, yarkmr mr-eu ghaq heulof-aer aerkhof naeq-euq mae, ‘Sanqpaq-or! Tsuifnuiv khof bidaef siq. Ngar dawqpaeq jawqjawq-aer duqpoq-awr jeqkeuq dawvhaw la.
\v 9 Aqkar arsiq siqle nar-aq, yawmuiq taef-a. Maq siqle nar-aq, khoerngae nawr turdzaenya taef-a.’ ”
\s1 Zaqmiq Aqbur Tiq Ghaq-anr Bi Taqler-euq
\p
\v 10 Landaw jawrnan ngae nan, Yeqsur, zanrdawq khawqnymr-euq lafkhoer maeqnaeq tsovnaeq luf-eu mae.
\v 11 Khoergar, 18 khof byanni naef ur-awr narluf-eu zaqmiq aqbur tiq ghaq jawr-eu mae. Aqyawf dartsuif khof-ir-awr, tiqpawf-iq maq mrcawq nya-a.
\v 12 Yeqsur, aqyawf-anr ya’mawr ngae, kurlaf-awr aernaeq-eu, “Zaqmiq-or! Nawq-euq nargawr-anr nae puirpyaeq naeq-euq ma.”
\p
\v 13 Yeqsur, aqyawf-euq khoertav aqlaf bafdav ngae, tiqpov taef-aer aqyawf-euq dartsuif mrdawrnya lar-awr, Miqyaer-anr ciqhuiq ciqmanr-eu mae.
\v 14 Landaw jawrnan ngae nan, Yeqsur nargawr lavtaq naeq-euq mirnae, zanrdawq khawqnymr-euq aqyuif ghaq nuima paer duidui lar-awr, tsawrhaq armaf mafma-anr aernaeq-eu, “Gar mrnya-eu kof nan jav-eu mae. Khoer kof nan-euq lafkhoer nargawr bi lavtaq lar-awq. Aerkhawf, landaw jawrnan ngae nan mardir-aq taqlar.”
\p
\v 15 Khoerngae, Sanqpaq Yeqsur, aqyawf-anr heulof-aer aerkhof naeq-euq mae, “Yawmuiq janrgeuf-eu tsawrhaq-or! Landaw jawrnan ngae nan, nawmaf yawqghaq navluf yawqha-euq mawrner hawr-eu manq tanqlav-anr, kuv-anr nae puir-awr, ircuf maqtsanr dawr-ir-eu le laq?
\v 16 Aqbyaqhaq-euq zaqmiq heughaq-anr naef Saqdaq nae 18 khof byanni paftawf taq-euq gar sharnoeq sher-eq, landaw jawrnan ngae nan shmrcav deuvtsaev-awr puirpyaeq naeq-eu maqtsaq-a lor?”
\p
\v 17 Yeqsur khoerlof-aer aernaeq ngae, aqyawf-anr muir-eu tsawrhaq dawqtawvluf shafdawr-ir-euq mae. Aerkhawf, tsawrhaq armaf dawqtawvluf, Yeqsur nae yawshaef khanqsaer huiq-eu jeq mr-euq gar laqkhaq caer-eu mae.
\s1 Ghawqpaf Arnuiv-euq Garkawv
\r Mt 13:31-32; Mk 4:30-32
\p
\v 18 Khoerngae, Yeqsur heulof-aer aer-eu mae, “Miqyaer uvlanr-eu jeq aqgeu jeq-anr dur-eu nga? Ngar aqgeu jeq-anr sheucaev-eu paq nga?
\v 19 Miqyaer uvlanr-eu jeq-aq, tsawrhaq tiq ghaq, ghawqpaf arnuiv yur-awr aqyawf-euq yarkmr-anr saeq-euq gar dur-eu mae. Arnuiv khoer daeflar-awr, arbawq bawqma malar ngae, mqtav zaw-eu arjir deuq uqpyaq-anr banq banqle-eu mae.”
\s1 Daeqtseq-euq Garkawv
\r Mt 13:33
\p
\v 20 Yeqsur heulof-aer paraer-eu mae, “Ngar, Miqyaer uvlanr-eu garkawv aqgeu jeq naeq-aer sheucaev-eu paq nga?
\v 21 Miqyaer uvlanr-eu jeq-aq, daeqtseq-anr dur-eu mae. Zaqmiq aqbur tiq ghaq daeqtseq yur-awr, caermeu smr puq-euq lafkhoer dawvzaf taq-awr nae, dawqtawv luf-anr bi poqlar-eu gar dur-eu mae.”
\s1 Ghovkhaeq Yawsuf
\r Mt 7:13-14,21-23
\p
\v 22 Yeqsur, meuqdeuq pudeuq-anr maeqmaeq-aer can-awr, Yeqlursaqlaeq-anr le-euq mae.
\v 23 Khoerngae, tsawrhaq tiq ghaq, Yeqsur-anr narhaq-eu, “Sanqpaq-or! Yabuq-ir-eu tsawrhaq uicuiv taef-a lor?” Khoerngae, Yeqsur, tsawrhaq armaf mafma-anr heulof-aer aernaeq-euq mae:
\p
\v 24 “Nawmaf ghovkhaeq yawsuf-anr ya urlerni laejae-awq. Ngar, nawmaf-anr aernaeq nyar, tsawrhaq ghawqmya ghaq urler-eu laer laejae-eu khawf, maq urler nya-ar.
\v 25 Nymrsanr ghaq tur-awr, larghov piqtaeq shaw-euq nar-aq, nawmaf lafnyir paw yawf-awr, larghov-anr khovkhov-aer danqbae-awr aer taef-a, ‘Sanqpaq-or! Sanqpaq-or! Nga’maf-anr larghov pannaeqlaf sher-eq.’ Khoerngae, ‘Ngar, nawmaf-anr maq siqnya nya. Nawmaf aqgeugar nae lar-euq maqsiq lawr’ laer aqyawf aerkhof naeqlaf taef-a.
\p
\v 26 Khoerngae, nawmaf heulof-aer aer taef-a, ‘Nga’maf, nawq naeq-aer dzaqtaf dawrtaf-awr, nawr, nga’maf-euq garma-anr cancan-aer maeqnaeq tsovnaeq laf-euq mae lawr.’
\p
\v 27 Aerkhawf, aqyawf heulof-aer aernaeq taef-a, ‘Ngar, nawmaf-anr aernaeq nyar, nawmaf aqgeugar nae lar-euq laer ngar maq siqnya nya. Nawmaf yawlaeq yawca kharmr-eu tsawrhaq dawqtawvluf ngar jawr-eu gar nae dov-ir-awq.’
\p
\v 28 Aqbyaqhaq, Irtsav, Yaqkov hawr-eu Miqyaer gharduq ngaeqdan-eu tsawrhaq dawqtawvluf, Miqyaer uvlanr-eu jeq-euq lafkhoer jawrluf-eu gar nawmaf ya’mawr taef-a. Aerkhawf, nawmaf-anr-aq, lafnyir paw taedzae naeqlaf taef-a. Nawmaf khoergar jawr-awr, ngoer-awr seuq yateuf taef-a.
\v 29 Khoerngae, nanrma dovkhaeq, gakhaeq, guikhaeq, nyakhaeq paw jawr-eu tsawrhaq lar-awr, Miqyaer uvlanr-eu jeq-euq lafkhoer hawqjawq ya jawqtaf taef-a.
\v 30 Aqcawq-euq maeqnan jawr-eu tsawrhaq deuq-aq, aqcawq-euq maeqhu yajawr-awr, aqcawq-euq maeqhu jawr-eu tsawrhaq deuq-aq, aqcawq-euq maeqnan yajawr taef-a.”
\s1 Yeqlursaqlaeq-euq Gharduq Noeqshaq-eu
\r Mt 23:37-39
\p
\v 31 Khoerngae nan nyiqpav-aer, Paqliqsaer tiqpavnav deuq lar-awr Yeqsur-anr aernaeq-eu, “Nawr heugar nae dov-ir-awr, irdov ghae-awq. Aqjeq mirnae aernar-aq, Heqlor, nawq-anr saefmawf-eu mae.”
\p
\v 32 Yeqsur, aqyawf maf-anr heulof-aer aernaeq-euq mae, “Nawmaf, byaqhir khoermawr-anr heulof-aer tsafgaq-ir-awq, ‘Iqnan hawr-eu nishawq, ngar, naef-anr taedov-awr, nargawr lavtaqnaeq le siq, sarpaeq ngae nan mrluivjir ma.’
\v 33 Aerkhawf, iqnan, nishawq hawr-eu sarpaeq-aq, ngar yale-a siq. Aqjeq mirnae aernar-aq, Yeqlursaqlaeq-euq lafnyir, Miqyaer gharduq ngaeqdan-eu tsawrhaq-anr maqya bisaef-ar.
\p
\v 34 “Yeqlursaqlaeq-or! Or, Yeqlursaqlaeq, nawr, Miqyaer gharduq ngaeqdan-eu tsawrhaq deuq-anr saef-awr, nawr jawr-eu gar bi’oe-euq deuq-anr khawf, khaqlo nae biqsaef-eu mae. Yaciv ya’ma, yazaq deuq-anr danrkhawv khawvuiq-eu lof-aer, ngar, nawq-euq zaqdeuq-anr armyav pov khawvuiq mawf-eu khawf, nawmaf maqbi khawvuiq naeqlaf-a.
\v 35 Hawtaq-awq. Nawmaf-euq nymr, nymrtsoeq tsoeq-ir taef-a. Ngar, nawmaf-anr aernaeq nyar,
\p \qt ‘Sanqpaq Miqyaer-euq tsawrmyanr-euq uqmov oeluf-eu ghaq-aq, guiqlanqhuiq luf-ur!’ \qt* \rq (Jc 118:26)\rq*
\nb laer ya’aer-eu aryamq maq keuvlar-euq nmrkaq, nawmaf, ngaq-anr maqya mawr-ar.”
\c 14
\s1 Mawrdo Puq-eu Tiq Ghaq-anr Bi Taqler-euq
\p
\v 1 Landaw jawrnan ngae nan heulof-aer pyeuflar-euq mae. Paqliqsaer armur-euq lafkhoer aqyuif geuf-eu tiq ghaq-euq irkanr, Yeqsur urler-awr hawq dzaqluf ngae, aqyawfmaf, Yeqsur-anr khoeqsho hawluf-eu mae.
\v 2 Aqyawf-euq maeqshi mawrdo puq-awr nar-eu tiq ghaq jawr-eu mae.
\v 3 Khoerngae, Yeqsur, zanrdawq siqzaq deuq hawr-eu Paqliqsaer deuq-anr narhaq-eu, “Landaw jawrnan ngae nan nargawr lavtaq naeq-eu, zanrdawq khofdawq-anr banq-a lor?”
\p
\v 4 Aerkhawf, aqyawfmaf ciqcurni jawr-eu mae. Khoerngae, Yeqsur, khoerghaq-anr nyaeftaeq-awr lavtaq naeq-awr nae bighof-ir-euq mae.
\p
\v 5 Khoernar-aq, Yeqsur, aqyawf maf-anr narhaq-eu, “Nawmaf-euq lafkhoer tiqghaqnav, landaw jawrnan ngae nan, yawqha-euq manqtanqlav maqngeur nar-aq mawrner, duqkhanq-anr ga’anr nar-aq, tiqpov taef-aer maq gheudov naeq-eu aqsur ghaq jawr-eu le?”
\v 6 Aqyawfmaf dawq khoerdeuq-anr maq aerkhofnaeq nya-a.
\s1 Daqyan Geuf-eu Hawr-eu Hageuf-eu
\p
\v 7 Kurtaq-euq tsawrhaq deuq khanqsaer jav-eu nuirduq-anr tserluf-eu gar Yeqsur ya’mawr ngae, aqyawf maf-anr yawjeq majeq dawq-anr nae heulof-aer ja’naeq-euq mae:
\v 8 “Tsawrhaq tiqghaqnav oermr bar-eu yawbui bui-eu gar nawq-anr kur ngae, khanqsaer jav-eu nuirduq-anr taqnuir. Nawq-euq navmaqtser khanqsaer jav-eu tsawrhaq-anr aqyawf kurtaq-euq baw-mr.
\v 9 Nawnyaf nyiq ghaq luf-anr kur-euq ghaq lar-awr aer-eu, ‘Nuirduq teu heughaq-anr binuir-awq.’ Khoerngae, nawr shafdawr-ir-awr, teqdzaeq-eu nuirduq-anr ya’nuir-ir taef-a.
\v 10 Tsawrhaq tiqghaqnav nawq-anr kur ngae, teqdzaeq-eu nuirduq-anr nuir-awq. Khoerlof-aer nuir nar-aq, nawq-anr kur-euq ghaq lar-awr heulof-aer aer taef-a, ‘Cawq-or! Yawgor-anr nuirdav ler-awq.’ Khoerngae, nawr, nawq naeq-aer hawqjawq jawqluf-eu tsawrhaq-euq maeqshi khanqsaer za taef-a.
\v 11 Aqjeq mirnae aernar-aq, yawqhar yawqha taqhuiq-eu aqsur ghaq maqkaq, taqnyir-eu gar yadaq-awr, yawqhar yawqha taqnyir-eu aqgeu ghaq maqkaq, taqhuiq-eu jeq yaza taef-a.”
\p
\v 12 Yeqsur, aqyawf-anr kur-euq ghaq-anr khawf heulof-aer aernaeq-euq mae, “Nawr, aqcawq-anr kur-awr, ghanrhawq maqngeur nar-aq cifhawq bidzaq ngae, nawq-euq cawqdeuq, nawq-euq maernmr deuq, nawq-euq aqyuif aqnyir deuq hawr-eu nawq-euq dawqpae jawr-eu smrmuiq smrbaw deuq-anr taqkur. Khoerdeuq-anr kur nar-aq, aqyawfmaf khawf nawq-anr kur-awr, guiqlanq janrkhof naeqlaf taef-a.
\v 13 Nawr hawqbyawr lawr ngae, irshaqzaq, arsaer cawv-ir-euq tsawrhaq, kuircawv deuq hawr-eu myavbaef deuq-anr kur-awq.
\v 14 Khoerdeuq-anr kur nar-aq, nawr guiqlanq za taef-a. Aqjeq mirnae aernar-aq, aqyawfmaf, nawq-anr guiqlanq maq janrkhof naeqlaf nya-a. Tsaq-awr dawr-eu tsawrhaq ghofdaef lar-eu aryamq keuvlar ngae, nawr guiqlanq za taef-a.”
\s1 Huiq-eu Hawqbyawr Lawr-eu
\r Mt 22:1-10
\p
\v 15 Yeqsur naeq-aer hawqjawq jawqluf-eu tiq ghaq dawq khoerdeuq-anr yagaq ngae Yeqsur-anr aernaeq-eu, “Miqyaer uvlanr-eu lafkhoer yadzaq-eu tsawrhaq guiqlanq huiq-eu mae.”
\p
\v 16 Khoerngae, Yeqsur, aqyawf-anr heulof-aer aernaeq-euq mae: “Tsawrhaq tiq ghaq zawr huiq-eu hawqbyawr tiq byawr lawr-eu laer laeqhmq-awr, tsawrhaq ghawqmya ni-anr kurtaq-euq mae.
\v 17 Hawqbyawr lawr-eu aryamq keuvlar ngae, aqyawf-euq kuirlaf zaqkhav-anr khaer-awr kurtaq-euq tsawrhaq-anr, ‘Lar-awq de-eq. Yawqjeq navluf laeqhmqjir taq-euq ma’ laer bi aergaq-ir-euq mae.
\p
\v 18 Aerkhawf, aqyawfmaf yawqghaq navluf tiqghaq tiqjeq-anr daeqlaef daeqlaef-aer maq larnya nga laer aer-eu mae. Yawbae ghaq aer-eu, ‘Ngar daeyar tiq kawq zeurtaq-euq mirnae ir-awr yahaw-ir nga, ngar, nawq-anr yashar-eu ngar-a.’
\p
\v 19 Yawqghaqyawq aer-eu, ‘Ngar, mawrner ngaq gu zeurtaq-awr yatsaeq haw-ir-eu mirnae, ngar, nawq-anr yashar-eu ngar-a.’
\p
\v 20 Tiq ghaq paraer-eu, ‘Ngar miqzaq sheuq-euq mirnae, ngar maq larnya nga.’
\p
\v 21 Kuirlaf zaqkhav khoerghaq ghoflar-awr, garkawv khoerdeuq nymrsanr ghaq-anr dzawrnaeq lar-euq mae. Khoerngae, nymrsanr ghaq nuima paer duidui lar-awr aqyawf-euq kuirlaf zaqkhav-anr aernaeq-eu, ‘Meuq-euq lafkhoer danr-eu garjawq hawr-eu garma deuq-anr yawkawr-aer ir-awr, irshaqzaq, arsaer cawv-ir-euq deuq, myavbaef deuq, kuircawv deuq-anr sheuqlaq-ir-awq.’
\p
\v 22 Khoerngae, kuirlaf zaqkhav khoerghaq aer-eu, ‘Sanqpaq-or! Nawq nae khaer-euq lof-aer mrjir-euq ma. Aerkhawf, jawrduq ngaef nga siq.’
\p
\v 23 Khoerngae, nymrsanr ghaq, kuirlaf zaqkhav khoerghaq-anr heulof-aer aernaeq-euq mae, ‘Meuqdzer, garjawq, garma hawr-eu, kmrcaer bawduv-euq uqmov jawr-eu deuq, maqlar-ar-aq maqjuqni katir-awr, ngaq-euq nymr-anr bi jawrbyan-awq.
\v 24 Aqjeq mirnae aernar-aq, ngar, nawmaf-anr aernaeq nyar, yawbae kurtaq-euq tsawrhaq khoerdeuq tiqghaq-iq ngaq-euq hawqbyawr-anr maqya myeufhaw-ar.’ ”
\s1 Yeqsur-euq Zaqlanr Geuf-eu Arpoeq
\r Mt 10:37-38
\p
\v 25 Tsawrhaq armaf mafma, Yeqsur naeq-aer canluf-eu mae. Khoerngae, Yeqsur ciqpyawr lef-awr, aqyawf maf-anr heulof-aer aernaeq-euq mae,
\v 26 “Ngaq-euq maeqnan cantae lar-eu aqsur ghaq maqkaq, yawqha-euq aqma aqda, miqzaq, zaq, maernmr dmrma hawr-eu yawqha-euq daefzir-anr maqbyae nar-aq, ngaq-euq zaqlanr maq geufnya-a.
\v 27 Aqsur ghaq maqkaq, yawqha-euq lafyaq baf-awr, ngaq-euq maeqnan maq cantaelar nar-aq, ngaq-euq zaqlanr maq geufnya-a.
\p
\v 28 Nawmaf-euq lafkhoer tiqghaqnav, lofpir-eu nymrgor tiq nymr tsov-eu laer ghae ngae, nymr khoernymr tsovghaq nya’ni, pyur armyavni jirler-eu nga laer nuir-awr jeqhu maqsawx haw-eu tsawrhaq jawr mae laq?
\v 29 Khoerlof-aer maqsawx hawni tsov nar-aq, zeurdanr taef-aer danrtaq-awr, maq tsovsaq nya-euq gar kharya mawr-eu tsawrhaq deuq, aqyawf-anr aqjaf jafnaeq taef-a,
\v 30 ‘Heughaq nymr tsovdanq bae-euq gar nae maq tsovsaq nya-euq beu laq?’
\p
\v 31 Maqngeur nar-aq, sanqpaq aqgeu ghaq maqkaq, sanqpaq yawqghaq yawq-anr tanqpuq ler-eu laer ghae ngae, aqcawq-euq guirzaq 20,000 ghaq lar-eu gar, yawqha-euq guirzaq 10,000 ghaq taef-aer, deuv maq deuvghaq nya-eu nga lor laer nuir-awr jeqhu maq sharsawx haw-ar lor?
\v 32 Maq ghaqler luf-a laer siqnya nar-aq, sanqpaq yawqghaqyawq garmanr kaq-eu gar larluf ngae nae, aqyawf-euq danzar khaerghae-awr bi jatsaq-ir taef-a.
\v 33 Khoerlof-aer durni, nawmaf aqgeu ghaq maqkaq, yawqha kharjav-eu dawqtawvluf maq byaerdzaeyaf nar-aq, ngaq-euq zaqlanr maq geufnya-a.
\s1 Gardanr Maqtsoeq-eu Saqdeuf
\r Mt 5:13; Mk 9:50
\p
\v 34 “Saqdeuf-aq, yawmuiq mae. Aerkhawf, saqca tav-eu byov-ir nar-aq, aqjox-aer parbi tavlarnya nmr-mq?
\v 35 Saqdeuf khoer-aq, mirtsaq-anr dawv khawf, jeqyaev-anr keuq khawf, gardanr maqtsoeq-eu mirnae, lafnyir shaevdzae-eu mae. Naqbawr tsof-awr khar gaqnya-eu tsawrhaq narhaq-awq.”
\c 15
\s1 Byov-ir-euq Yawr Tiq Mawr
\r Mt 18:12-14
\p
\v 1 Khoerngae, jeq taf-eu tsawrhaq hawr-eu iqbaxzaq dawqtawvluf Yeqsur-euq dawq narhaq-eu laer aqyawf-euq dawqpae jivlar-euq mae.
\v 2 Khoerngae, Paqliqsaer deuq hawr-eu zanr maeq-eu deuq tor-eu, “Tsawrhaq heughaq-aq, iqbaxzaq-anr hageuf-awr, aqyawfmaf naeq-aer tiqkawv lof-aer hawq par dzaqtaf-eu nga siq.”
\p
\v 3 Yeqsur, aqyawf maf-anr yawjeq majeq dawq-anr nae heulof-aer ja’naeq-euq mae.
\v 4 “Nawmaf-euq lafkhoer tiqghaqnav, yawr 100 mawr jawr-eu gar nae tiq mawr byov-ir-euq nar-aq, 99 mawr-anr bawrtsanq bawrdanr-anr bi gavyaf-awr, byov-ir-euq khoermawr-anr maqmawr-euq khoerkeuvni maqpov-ir-ar lor?
\v 5 Povmawr-euq nar-aq, laqkhaq caertavni bafpu-anr bafdav taef-a.
\v 6 Irkanr ghofkeuvlar ngae, aqyawf-euq cawqdeuq hawr-eu, aqyawf-euq dawqpae jawr-eu deuq-anr kur-awr, aqyawf maf-anr aernaeq-eu, ‘Byov-ir-euq ngaq-euq yawr khoermawr-anr ngar mawrkhof-euq mirnae, nawmaf, ngaq naeq-aer laqkhaq cawcaer lar-awq.’
\v 7 Khoerlof-aer durni, ngar, nawmaf-anr aernaeq nyar, iqbax maqya noeqpov-eu dawr-awr tsaq-eu tsawrhaq 99 ghaq-euq gharduq, mq-euq khoertav laqkhaq caer-eu navmaqtser, iqbaxzaq tiq ghaq noeqpov noeqpar-euq mirnae, mq-euq khoertav laqkhaq caerdzaeq-eu mae.
\s1 Byov-ir-euq Pyur Marbyav Tiq Byav
\p
\v 8 “Maqngeur nar-aq, zaqmiq aqbur tiq ghaq pyur marbyav tser byav anr-eu gar tiq byav gabyov nar-aq, tsirkhmq keuq-awr, yavpyawr yavyav-aer, maqmawr-euq khoerkeuvni pov-eu maqngeur-a lor?
\v 9 Povmawr ngae, aqyawf-euq cawqdeuq hawr-eu dawqpae jawr-eu deuq-anr kur-awr aernaeq-eu, ‘Ngaq nae bi gabyov-euq pyur khoerbyav povmawr khof-euq mirnae, nawmaf, ngaq naeq-aer laqkhaq cawcaer lar-awq.’
\v 10 Khoerlof-aer durni, ngar, nawmaf-anr aernaeq nyar, iqbaxzaq tiq ghaq noeqpov noeqpar nar-aq, Miqyaer-euq mqtav ghaqkhaer deuq-euq maeqshi khawf, aqyawf-euq gharduq laqkhaqcaer taef-a.”
\s1 Byov-ir-euq Zaqyo Aqnyir Ghaq
\p
\v 11 Yeqsur heulof-aer paraer-eu mae, “Tsawrhaq tiq ghaq, zaqyo nyiq ghaq jawr-eu mae.
\v 12 Khoerngae, aqnyir ghaq, aqyawf-euq aqda-anr aernaeq-eu, ‘Aqda-or! Ngaq-anr of-eu myawqganq deuq ngaq-anr birnaeq laf-awq.’ Khoernar-aq, aqda ghaq, aqyawf-anr jeqbir birnaeq-euq mae.
\p
\v 13 Ghawqmya nan maqghae-aer, aqnyir ghaq, aqyawf kharjav-eu dawqtawvluf yuruiq-awr, garmanr kaq-eu mirkhanq-anr ir-euq mae. Khoergar, aqyawf khar daefmawf-eu lof-aer daef-awr, pyurshuir khoer zmqdzae jir-euq mae.
\v 14 Aqyawf dawqtawvluf zmqdzaejir ngae, mirkhanq khoerkhanq-anr maefdui shuf duidui-eu jeq keuvle-euq mirnae, aqyawf shaqlar-euq mae.
\v 15 Khoerngae, aqyawf mirkhanq khoerkhanq-anr jawr-eu tsawrhaq tiq ghaq naeq-aer jawr-ir-euq mae. Tsawrhaq khoerghaq, aqyawf-anr daeyar-anr aqzaf bibo-ir-euq mae.
\v 16 Aqyawf, aqzaf-anr bif-eu arbaev tiqdaev yadzaq lawnmr khawf nuikhanr shir-eu mae. Aerkhawf, aqyawf-anr tiqghaq-iq maqbi dzaq-a.
\p
\v 17 “Khoerngae, aqyawf noeqganr lar-awr heulof-aer aer-eu mae, ‘Ngaqda-anr ghaqmanr manrdzaq-eu deuq-aq, hawq dzaqdaev lof-awr par dzaeqlar-a siq. Aerkhawf, ngar-aq, maefsaef shaw-iq mir-a!
\v 18 Ngar tur-awr ngaqda jawr-eu gar ghofler-awr heulof-aer aernaeqler ma, “Aqda-or! Ngar-aq, mq hawr-eu nawq-euq maeqshi iqbax mr-euq mir-a.
\v 19 Aqkar nar-aq, nawq-euq zaqyo laer bikur-eu maqgeux nya. Ngaq-anr nawq-euq ghaqmanr manrzaq tiq ghaq lof-aer sawxnaeq laf-awq.” ’
\p
\v 20 “Khoernar-aq, aqyawf tur-awr aqyawf-euq aqda jawr-eu gar ghofler-euq mae. Aqyawf garmanr kaq-eu gar ghoflarluf ngae nae aqyawf-euq aqda ya’mawr-awr, ghawqshaq gaq-eu lafkhoer caevghae-awr nae, aqyawf-euq kawqlanr-anr byartaeq taq-awr maeqsaw saw-euq mae.
\p
\v 21 Khoerngae, aqli khoerghaq aer-eu, ‘Aqda-or! Ngar-aq, mq hawr-eu nawq-euq maeqshi iqbax mr-euq mir-a. Aqkar nar-aq, nawq-euq zaqyo laer bikur-eu maqgeux nya.’
\p
\v 22 “Aerkhawf, aqda ghaq, kuirlaf zaqkhav deuq-anr heulof-aer aernaeq-euq mae: ‘Muiq duidui-eu paerkhanq paermanr yawkawr-aer yurlef-awr, aqyawf-anr bidm-awq. Aqyawf-euq aqlaf-anr lafbaeq bibaeq-awr, aqyawf-euq aqkuir-anr saeqnawv binawq-awq.
\v 23 Tsurdanqni ghae-eu mawrner mawrgaw khoermawr tsanrlaf-awr saef-awq. Aqduimaf laqkhaq tiqcaer dzaqtaf dawrtaf kar-eur.
\v 24 Aqjeq mirnae aernar-aq, ngaqli heughaq-aq, shir-euq khawf ghofdaef lar-awr, byov-ir-euq khawf mawrkhof-euq ma.’ Khoernar-aq, aqyawfmaf danqbae-awr laqkhaq caer-eu mae.
\p
\v 25 “Khoerngae, zaqyo aqyuif ghaq daeyar-anr jawrluf-eu mae. Aqyawf ghoflar-awr nymr-euq dawqpae ghofkeuvlar ngae, garnyae nyae-awr, cardawq car-eu tersar yagaq-euq mae.
\v 26 Khoerngae, aqyawf, kuirlaf zaqkhav tiq ghaq-anr kur-awr, aqjeq pyeuflar-euq la laer garkawv narhaq-euq mae.
\v 27 Ghaqzaq ghaqkhaer khoerghaq aer-eu, ‘Nawq-euq aqnyir ghoflar-euq mae. Aqyawf jawrsar dov-eu lafkhoer tiqjeq-iq maqghaeni ghofkeuv lar-euq gar nawqda ya hageuf-euq mirnae, tsurdanqni ghae-eu mawrner mawrgaw khoermawr saef-euq mae.’
\p
\v 28 “Ardov ghaq nuima paerpaer-aer irkanr maq urler mawf-a. Khoermirnae, aqyawf-euq aqda dovle-awr, aqyawf-anr tanqshar-euq mae.
\v 29 Aerkhawf, aqyawf, aqyawf-euq aqda-anr heulof-aer aernaeq-euq mae, ‘Haeqsher-eq, ngar, nawq-anr mrnaeq luf-eu ghawqmya khof keuvlar-euq ma. Nawq-euq khaerdawq-anr tiqjawr-iq maqleur haw-aq. Aerkhawf, ngar, ngaq-euq cawqdeuq naeq-aer laqkhaq caertavni jawrtaf-eu gharduq, cifmyaefzaq tiq mawr taef-aer khawf nawr, ngaq-anr maq bifnaeqlaf haw-aq.
\v 30 Aerkhawf, mawrdo anq-eu tsawrhaq naeq-aer joejoe-aer, nawq-euq myawqganq zmqdzae jir-euq nawqli teughaq ghoflar ngae-aq, tsurdanqni ghae-eu mawrner mawrgaw khoermawr, nawr, aqyawf-anr saefnaeq-euq nga lawr.’
\p
\v 31 “Aqda ghaq aer-eu, ‘Aqli-or! Nawr-aq, aqmyanluf ngaq naeq-aer jawr-awr, ngar kharjav-eu yawqjeq navluf nawq-euq mae.
\v 32 Aerkhawf, nawqnyir heughaq-aq, shir-euq khawf ghofdaef lar-awr, byov-ir-euq khawf mawrkhof-euq mirnae, aqdui laqkhaq caertavni laqkhaq cawcaer naeq-eu tsaq taef-a.’ ”
\c 16
\s1 Myawqganq Jeqhmq-eu Tiq Ghaq
\p
\v 1 Yeqsur, zaqlanr deuq-anr heulof-aer par aernaeq-euq mae: “Smrmuiq aqda tiq ghaq, aqyawf-euq myawqganq hawpir-eu tiq ghaq jawr-eu mae. Myawqganq hawpir-eu heughaq, aqyawf-euq pyurshuir myawqganq zmqdzae luf-eu garkawv, aqcawq, aqyawf-anr ja’naeq-euq mae.
\v 2 Smrmuiq aqda khoerghaq, aqyawf-anr kur-awr aernaeq-eu, ‘Nawq-euq garkawv ngaq nae yagaq-euq khoer aqjox-aer la? Nawr myawqganq hawpir-eu nanqmyaq sanqbof khoer ngaq-anr bifnaeq laf-awq. Aqkar nar-aq, nawq-anr myawqganq hawpir-eu ghaq maqpar bigeuf ma.’
\p
\v 3 Khoerngae, myawqganq hawpir-eu ghaq nuima-euq lafkhoer heulof-aer sharnoeq-eu mae, ‘Yawsanr ghaq, ngaq-anr myawqganq hawpir-eu gar heu maqpar bimrni yurdzae naeqlaf-eu mirnae. Ngar aqjox-aer ghae-eu paq nga? Mirtsaq-anr duqduq-aer maq mrdzaqcoer nya. Aqcawq-anr shardzaq shardawr-ir-eu khawf shafdawr mir-a nawq.
\v 4 Myawqganq hawpir-eu ghaq maqya geuf-aer pyeuf-ir ngae, aqcawq, ngaq-anr aqyawf ha-euq nymr-euq lafkhoer hageufanr naeqlafni, ngar aqjox-aer yajanr-eu nga laer noeqdov taq-euq ma.’
\p
\v 5 Khoerngae, aqyawf, aqyawf-euq yawsanr ghaq-anr dzirdzov khardav-eu tiqghaq sair tiqghaq-anr kur-euq mae. Khoernar-aq, aqyawf, yawbae ghaq-anr narhaq-eu, ‘Nawr, ngaq-euq yawsanr ghaq-anr dzirdzov armyavni dav-eu le?’
\v 6 Khoerghaq, aqyawf-anr aerkhof naeq-eu, ‘Tsir 100 keuv dav ma.’ Khoerngae, myawqganq hawpir-eu ghaq aer-eu, ‘Yawkawr-aer nuir-awr, nawq-euq dzirdzov pardmq yur-awr, 50 keuv laer bof-awq.’
\p
\v 7 Khoernar-aq, yawqghaq yawq-anr narhaq-eu, ‘Nawr dzirdzov armyavni davle?’ Aqyawf aer-eu, ‘Caer 100 zeur dav-eu ma.’ Myawqganq hawpir-eu ghaq aernaeq-eu, ‘Nawq-euq dzirdzov pardmq yur-awr, 80 zeur laer boftaq-awq.’
\p
\v 8 Maqdawr-aer maqtsaq-eu myawqganq hawpir-eu heughaq zaqsiq tsawrganr zmqnya-eu mirnae, yawsanr ghaq, aqyawf-anr jaceuq-euq mae. Mirtsaq-euq zaqdeuq-aq, aqyawf maf-euq heuzir lafkhoer, yawshaef-euq zaqdeuq navmaqtser zaqsiq tsawrganr zmqnya dzaeq-eu mae.
\p
\v 9 “Ngar, nawmaf-anr aernaeq nyar, maqtsaq maqdawr-eu pyurshuir myawqganq zmq-awr aqcawq naeq-aer cawq cawq-awq. Nawmaf-euq pyurshuir myawqganq deuq byovjir ngae, aqyawfmaf, nawmaf-anr mqmaq maqbyav yarzir daef-eu jawrduq-anr hageuf naeqlaf taef-a.
\p
\v 10 Yawnyir jeq-anr sarjax zif-eu tsawrhaq-aq, yawhuiq jeq-anr khawf sarjax zif taef-a. Yawnyir jeq-anr maqdawr-aer maqtsaq-eu tsawrhaq-aq, yawhuiq jeq-anr khawf maqdawr-aer maqtsaq-ar.
\v 11 Nawmaf maqtsaq maqdawr-eu pyurshuir myawqganq zmq ngae, sarjax maqzif nar-aq, aqsur ghaq nawmaf-anr aqdir aqmar zif-awr gmq-eu jeq a’naeqpeuq nmr-mq?
\v 12 Nawmaf, aqcawq-euq myawqganq zmq ngae sarjax maqzif nar-aq, aqsur ghaq nawmaf-anr of-eu myawqganq bifnaeqlaf mawf nmr-mq?
\p
\v 13 “Zaqkhav tiq ghaq yawsanr nyiq ghaq-euq zaqkhav maqgeuf nya-ar. Tiq ghaq-anr byae nar-aq, tiq ghaq-anr gaq-eu mae. Maqngeur nar-aq, tiq ghaq-anr yawzeu baw-awr, tiq ghaq-anr yaeqbawq-aer ghae-eu mae. Nawmaf, Miqyaer-euq zaqkhav geufluf ngae, pyurshuir myawqganq-euq zaqkhav maq geufnya-a.”
\p
\v 14 Paqliqsaer deuq-aq, pyurshuir-anr maerjuir juir-eu tsawrhaq mirnae, aqyawfmaf khoerdeuq dawqtawv luf-anr yagaq ngae, Yeqsur-anr aqjaf jafjaf-aer uir-eu mae.
\v 15 Khoerngae, Yeqsur, aqyawf maf-anr heulof-aer aernaeq-euq mae, “Nawmaf-aq, tsawrhaq-euq maeqshi tsaq-awr dawr-eu janrgeuf-eu khawf, Miqyaer, nawmaf-euq nuima-anr siqnya mae. Aqjeq mirnae aernar-aq, tsawrhaq taqhuiq-eu jeq-anr Miqyaer nuidav dav-eu mae.
\s1 Zanrdawq Hawr-eu Miqyaer Uvlanr-eu Jeq
\r Mt 11:12-13
\p
\v 16 “Zanrdawq hawr-eu Miqyaer gharduq ngaeqdan-eu deuq-euq dawq-aq, Yorhaq-euq zir-anr keuvni aertaq-euq mae. Khoerngae yamq-anr nae nar-aq, Miqyaer uvlanr-eu garkawv guiqlanqdawq maeqnaeq-euq mirnae, yawqghaq navluf nawrnawr ngarngar-aer tanqdzae tanqdzae-aer urler luf-eu mae.
\v 17 Mq hawr-eu mir byov-ir-eu-aq, zanrdawq-euq lafkhoer-euq arbof bofzaq tiq bof byov-ir-eu navmaqtser awqdzaeq-eu mae.
\s1 Miqzaq Khof-eu Garkawv
\r Mt 5:31-32; Mk 10:11-12
\p
\v 18 “Yawqha-euq miqzaq khof-awr, yawqghaqyawq sheuq-eu aqsur ghaq maqkaq, banq-awr joe-euq jeq pyeuf-eu mae. Aqcawq-euq miqkhof sheuq-eu tsawrhaq khawf banq-awr joe-eu jeq pyeuf-eu mae.
\s1 Smrmuiq Tiq Ghaq Hawr-eu Laqzaqlur
\p
\v 19 “Smrmuiq smrbaw tiq ghaq jawr-eu mae. Aqyawf nerpuir puir-eu maeqtsoeq hawr-eu sheqsha\f + \fr 16:19 \fk Sheqsha \ft Heudawq-aq, Heqbyaer dawq mae. “Pishta” laer kur-eu arbawq-anr nae janrdov laf-euq zawr poeq-eu saqpar-anr aermawf-eu mae.\f* maeqtsoeq dm-awr, yawqnan navluf byaeqlaeq shaevdae-aer yawbui builuf-eu mae.
\v 20 Khoerngae, mawrdo dolan-aer shaqciq ciq-eu Laqzaqlur laer kur-eu hawqshar shardzaq-eu tiq ghaq jawr-eu mae. Aqcawq, aqyawf-anr smrmuiq smrbaw khoerghaq-euq larghov khaeq-anr baftaq lar-euq mae.
\v 21 Aqyawf-aq, smrmuiq smrbaw khoerghaq-euq hawqje-anr nae gaka taq-euq dzardeuq-anr dzaqmawf-eu mae. Khoeruqtaf, aqkuiq deuq larlar-aer aqyawf-euq shaqciq-anr myeuflar-eu mae.
\p
\v 22 “Tiqnan keuvlar ngae, hawqshar shardzaq-eu heughaq shir-awr, mqtav ghaqkhaer deuq nae Aqbyaqhaq-euq bawkhanr-anr sheuqkeuv naeqler-euq mae. Smrmuiq smrbaw khoerghaq khawf shir-awr, bafpanq-euq mae.
\v 23 Aqyawf-aq, shir-eu mirkhanq-euq lafkhoer shaqdui zanq duidui-eu gar ya daqluf-eu mae. Aqyawf ghawrleur-awr haw ngae, garmanr kaq-eu gar Aqbyaqhaq-anr mawr-awr, Laqzaqlur, Aqbyaqhaq-euq bawkhanr-anr jawrluf-eu gar khawf ya’mawr-euq mae.
\p
\v 24 “Khoerngae, aqyawf gur-eu, ‘Aqda Aqbyaqhaq-or! Ngaq-anr ghawqshaq gaqnaeq laf-awq. Miqdzaq heu-euq lafkhoer ngar yadaq duidui luf-eu mirnae, Laqzaqlur-anr khaer-awr, lafnoer ircuf-anr cawqpuf-awr, ngaq-euq maeqlar cof-ir ni bi dzavaq naeqlaf sher-eq.’
\p
\v 25 Aqbyaqhaq heulof-aer aernaeq-euq mae, ‘Aqli-or! Nawr yawdaefdaef ngae, yawmuiq bymr yatawv-awr, Laqzaqlur-aq, yawdoer jeq za-euq gar taqngaer de-eq. Nymq-mr aqyawf heugar nuisar of-eu lafkhoer yajawr-awr, nawr-aq, shaqdui zanq duidui-eu gar ya daqluf-eu mae.
\v 26 Khoeruqtaf, nga’maf hawr-eu nawmaf-euq yawkaq-anr kuqkaq kaqma bi javtaq-awr, aqsur ghaq maqkaq, nga’maf jawr-eu gar nae nawmaf jawr-eu gar oemawf khawf maq oetawf nya-aer, nawmaf jawr-eu gar nae nga’maf jawr-eu gar maq lartsaev nya-a.’
\p
\v 27 “Khoerngae, smrmuiq smrbaw khoerghaq heulof-aer aer-eu mae, ‘Aqda-or! Tox-aer mar-iq, Laqzaqlur, ngaqda-euq nymr-anr khaerghae sher-eq laer ngar, nawq-anr shar ma.
\v 28 Aqjeq mirnae aernar-aq, ngar maernmr ngaq ghaq jawr-eu le siq. Aqyawfmaf, shaqdui zanq duidui-eu jawrduq heutsanr-anr maqya oeni, Laqzaqlur nae aqyawf maf-anr sarkir bikamq-ir sher-eq.’
\v 29 Aqbyaqhaq aer-eu, ‘Aqyawfmaf jawr-eu gar Morseq-euq dawq hawr-eu Miqyaer gharduq ngaeqdan-eu deuq-euq dawq jav mae. Aqyawfmaf dawq khoerdeuq-anr narhaq luf-ur.’
\v 30 Khoerngae, smrmuiq smrbaw khoerghaq aer-eu, ‘Aqda Aqbyaqhaq-or! Teulof-aer taef-aer maqngeur-ar. Shir-awr nae ghofdaef lar-euq tiqghaqnav aqyawfmaf jawr-eu gar ir nar-aq, aqyawfmaf noeqpov noeqpar taef-a.’
\p
\v 31 Aqbyaqhaq, aqyawf-anr aernaeq-eu, ‘Aqyawfmaf, Morseq-euq dawq hawr-eu Miqyaer gharduq ngaeqdan-eu deuq-euq dawq-anr maq narhaq nar-aq, shir-euq tsawrhaq tiqghaqnav ghofdaef lar-euq khawf, aqyawf maf-anr maq lavjan nya-ar.’ ”
\c 17
\s1 Sanqtif Bi Tiflar-eu Garkawv
\r Mt 18:6-7,21-22; Mk 9:42
\p
\v 1 Khoernar-aq, Yeqsur, zaqlanr deuq-anr heulof-aer par aernaeq-euq mae: “Maeqhu paw sanqtif tiflar-eu jeq ya’mawr taef-a. Aerkhawf, aqcawq-anr sanqtif bitifni mr-eu ghaq-aq, ghawqshar shaq-aer ya ghaesaef taef-a.
\v 2 Tsawrhaq khoerghaq, zaq yawnyir heudeuq-euq lafkhoer tiqghaq nav-anr bi mrlaeq-eu navmaqtser, aqyawf-euq kawqlanr-anr lolaeq paftawf-awr, iqmalavshav-anr bafpuf-eu-aq, aqyawf-euq gharduq muiqdzaeq-eu mae.
\p
\v 3 “Nawmaf yawqhar yawqha yawmuiq-aer hawpir-awq. Nawq-euq maernmr, nawq-anr mrlaeq-euq nar-aq, aqyawf-anr toeqmaeq naeq-awq. Aqyawf noeqpov noeqpar nar-aq, aqyawf-euq iqbax pyaeqnaeq-awq.
\v 4 Tiq nan-euq lafkhoer taef-aer aqyawf, nawq-anr shif pov keuvni mrlaeq-awr, ‘Ngar noeqpov noeqpar ma’ laer shif pov keuvni aerlar nar-aq, nawr, aqyawf-euq iqbax yawqpov navluf ya pyaeqnaeq-eu mae.”
\s1 Jan-eu Jeq
\p
\v 5 Khoerngae, ghaqkhaer deuq, Sanqpaq Yeqsur-anr shar-eu, “Nga’maf-euq nuijan myaqlarni janrnaeq laf-awq.”
\v 6 Khoerngae, Yeqsur aer-eu, “Nawmaf jan-eu jeq ghawqpaf arnuiv huini anr nar-aq, nawr, boeqdzar arbawr heubawr-anr, ‘Nawq-euq duqcir gheudov-awr, iqmalavshav-anr daef-ir-awq’ laer aernaeq ngae, boeqdzar arbawr heubawr nawmaf-euq dawq narhaq taef-a.”
\s1 Kuirlaf Zaqkhav-euq Gardeuq
\p
\v 7 “Nawq-euq kuirlaf zaqkhav daema tsaeq-ir-euq maqngeur nar-aq, yawr bo-ir-euq ghoflar ngae, ‘Yawkawr-aer jawq-awr dzaqlar-awq’ laer nawmaf-euq lafkhoer tiqghaqnav aqyawf-anr aernaeq ma lor?
\v 8 ‘Ngaq-euq gharduq cifhawq laeqhmq-awq. Ngar dzaqdaev dawrdaev ngae keuvni jofpaf paf-awr ngaq-anr bosav naeqlaf-awq. Ngar dzaqghaq-awr nae taef-aer nawr dzaq lawq’ laer kuirlaf zaqkhav khoerghaq-anr aernaeq-eu maqngeur-a laq?
\v 9 Kuirlaf zaqkhav khoerghaq, yawsanr ghaq khaer-euq lof-aer mr-eu mirnae, yawsanr ghaq, aqyawf-anr guiqlanqhuiq ma laer aernaeq taef-a lor? Maq, ngar teulof-aer maq noeqnya.
\v 10 Khoerlof-aer durni, nawmaf khawf nawmaf-anr khaer-euq yawqjeq navluf mrluivjir ngae, ‘Nga’maf-aq, gardanr maqtsoeq-eu kuirlaf zaqkhav deuq ma. Nga’maf-anr dar-eu gardeuq-anr nga’maf mrjir-euq ma’ laer aer-awq.”
\s1 Coiqdoi Nar-eu Tser Ghaq-anr Bi Taqler-euq
\p
\v 11 Yeqsur, Yeqlursaqlaeq-anr leluf ngae, Saqmaqliv mirkhanq hawr-eu Gaqliqlaer mirkhanq-euq mirkaq-anr canpav luf-eu mae.
\v 12 Yeqsur, pu tiq pu-anr urlerluf ngae, coiqdoi nar-eu tser ghaq garmanr kaq-eu gar yawf-awr, Yeqsur-anr ya’mawr-euq mae.
\v 13 Aqyawfmaf tersar yawkhav-aer gur-eu, “Yeqsur-or! Yawsanr-or! Nga’maf-anr ghawqshaq gaqnaeq laf-awq.”
\p
\v 14 Yeqsur, aqyawf maf-anr ya’mawr ngae aernaeq-eu, “Nawmaf-euq mawrdo-anr pirma nae bihaw-ir-awq.” Aqyawfmaf leluf ngae shawrlar-euq mae.
\p
\v 15 Aqyawf maf-euq lafkhoer-euq tiq ghaq, aqyawf taqler-euq gar ya’mawr ngae, ghofdmr dzaelar-awr, tersar yawkhav-aer Miqyaer-anr ciqhuiq ciqmanr-eu mae.
\v 16 Khoeruqtaf, Yeqsur-euq aqkuir-euq dawqpae awbyav taq-awr, Yeqsur-euq guiqlanq-anr jaceuq-eu mae. Tsawrhaq khoerghaq-aq, Saqmaqliv tsawrhaq mae.
\v 17 Khoerngae, Yeqsur heulof-aer aer-eu mae, “Shawrlar-euq tsawrhaq tser ghaq maqngeur-a lor? Khoer ghoeq ghaq aqlaeq?
\v 18 ♦Aqcawq tsawrjeuq tsawrca heughaq maqngeur nar-aq, ghofdmr dzaelar-awr, Miqyaer-anr jaceuq lar-eu tiqghaq-iq maqjawr-a laq?”
\v 19 Khoernar-aq, Yeqsur, aqyawf-anr aernaeq-eu, “Tur-awr ghof-ir-awq. Nawr jan-eu jeq, nawq-anr bi taqler-euq mae.”
\s1 Miqyaer Uvlanr-eu Jeq Keuvle-eu
\p
\v 20 Khoerngae, Paqliqsaer deuq narhaq-eu, “Miqyaer uvlanr-eu jeq aqmyan keuvle-eu la?” Yeqsur heulof-aer aerkhof naeq-euq mae, “Miqyaer uvlanr-eu jeq keuvle-eu-aq, myavnuiv nae mawrnya-eu jeq maqngeur-a.
\v 21 ‘Hawsher-eq. Heugar jav nga. Hawsher-eq. Khoergar jav mae’ laer khawf, aqcawq maqaer nya-ar. Aqjeq mirnae aernar-aq, hawsher-eq, Miqyaer uvlanr-eu jeq-aq, nawmaf-euq lafkhoer anrluf-eu mae.”
\p
\v 22 Yeqsur, zaqlanr deuq-anr heulof-aer par aernaeq-euq mae, “Nawmaf, Tsawrhaq-euq Zaqyo-euq arnan-anr mawrmawf-eu aryamq keuvle taef-a. Aerkhawf, maqya mawr-ar.
\v 23 ‘Heugar hawlar-awq. Khoergar haw-ir-awq’ laer aqcawq, nawmaf-anr aerlar ngae, nawmaf taqhaw-ir. Aqyawf maf-euq maeqnan khawf taq cantae.
\v 24 Aqjeq mirnae aernar-aq, mq tiqpawdzer mqmyawf myawf-eu yawqdzer yawq-anr byakeuv-ir-eu lof-aer, Tsawrhaq-euq Zaqyo-aq, aqyawf-euq arnan keuvle ngae khoerlof-aer ghae taef-a.
\v 25 Aerkhawf, yawbae jeq-aq, aqyawf khaeq-awr khav-eu ghawqmya jeq-anr yadaq-awr heuzir-euq tsawrhaq, aqyawf-anr byaerdzae taef-a.
\p
\v 26 Noraq-euq arnan-anr aqjox-aer pyeufyaf-euq ngeur nar-aq, Tsawrhaq-euq Zaqyo-euq arnan-anr khawf, khoerlof-aer pyeuflar taef-a.
\v 27 Noraq, lawq lawqma-euq lafkhoer urler-awr, ircuf danqpymq lar-awr aqyawfmaf dawqtawv luf-anr lavcawv ngae nan keuvni, aqyawfmaf dzaqluf dawrluf-eu uqtaf, miqzaq sheuq, smrmir irluf-eu mae.
\p
\v 28 Lortav-euq zir-anr khawf pardur-eu mae. Aqyawfmaf dzaqluf dawrluf, anqluf zeurluf, kadzaq kadawr luf-awr, nymr tsovluf-eu mae.
\v 29 Aerkhawf, Lortav, Sordoq-anr nae dov-ir ngae nan, mq-anr nae miqdzaq hawr-eu miqdzar dzarshuir gale-awr, aqyawfmaf dawqtawv luf-anr lavcawv jir-euq mae.
\p
\v 30 Tsawrhaq-euq Zaqyo-anr bi dovle ngae nan khawf, khoerlof-aer dur taef-a.
\p
\v 31 “Khoerngae nan, nymrmq-anr dav-eu tsawrhaq, myawq, irkanr-euq lafkhoer jav nar-aq, myawq laq-ir-eu laer taq zafka-ir. Khoerlof-aer durni, yarngae jawr-eu tsawrhaq khawf, irkanr taq ghofler.
\v 32 Lortav-euq miqzaq-anr noeqmawr-awq de-eq.
\v 33 Aqsur ghaq maqkaq, yawqha-euq daefzir buq-ir ni laejae nar-aq, yawqha-euq daefzir smq taef-a. Aqsur ghaq maqkaq, yawha-euq daefzir bismq nar-aq, yawqha-euq daefzir-anr jeqhmqnya taef-a.
\p
\v 34 “Ngar, nawmaf-anr aernaeq nyar, khoerngae mir, zaqyo aqli nyiq ghaq yufzar tiqgar taf-awr yufluf ngae, tiq ghaq-anr sheuqdav-awr, tiq ghaq-anr bi jawryaf taef-a.
\v 35 Zaqmiq aqbur nyiq ghaq tiqkawv lof-aer caermeu laeqluf-eu gar, tiq ghaq-anr sheuqdav-awr, tiq ghaq-anr bi jawryaf taef-a.
\v 36 Tsawrhaq nyiq ghaq yarngae jawrluf-eu gar, tiq ghaq-anr sheuqdav-awr, tiq ghaq-anr bi jawryaf taef-a.”
\p
\v 37 Khoerngae, zaqlanr deuq narhaq-eu, “Sanqpaq-or! Aqgeugar pyeuflar-eu la?” Yeqsur aer-eu, “Shirtaq-euq mawrdo kharjav-eu gar, jeqshir khaqdzer uiqle taef-a.”
\c 18
\s1 Miqcoeq Miqma Hawr-eu Yarkhaq Dar-eu Tiq Ghaq
\p
\v 1 Aqyawfmaf nuima maqcawv-aer, yawqjawr navluf guiqlanq sharni, Yeqsur, aqyawf maf-anr yawjeq majeq dawq-anr nae heulof-aer maeqnaeq-euq mae:
\v 2 “Meuq tiq meuq-euq lafkhoer, Miqyaer-anr maqguv-aer, tsawrhaq-anr yawzeu maqbaw-eu yarkhaq dar-eu tiq ghaq jawr-eu mae.
\v 3 Meuq khoermeuq-anr miqcoeq miqma tiq ghaq jawr-eu mae. Aqyawf yarkhaq dar-eu heughaq jawr-eu gar le-awr aer-eu, ‘Ngaq-anr yarkhaq jaghaq mawf-eu ghaq, ngaq-anr mrbanq taq-euq gar, dawrcoeni darnaeq laf-awq.’
\p
\v 4 Yarkhaq dar-eu heughaq maq darnaeqni tiqkhaeq jawr-euq mae. Khoernar-aq, aqyawf-euq nuima-euq lafkhoer heulof-aer noeq-eu mae, ‘Ngar-aq, Miqyaer-anr maqguv-aer, tsawrhaq-anr yawzeu maqbaw-eu khawf,
\v 5 miqcoeq miqma heughaq ngaq-anr lavbanq lar-eu mirnae, ngar, aqyawf-anr dawrcoeni darnaeq ma. Maqngeur nar-aq, aqyawf larlar-aer ngaq-anr ghaqdoer doerlar paq-aer lavbanq lar-eu jeq nga.’ ”
\p
\v 6 Khoerngae, Sanqpaq Yeqsur heulof-aer aer-eu mae, “Maqdawr-aer maqtsaq-eu yarkhaq dar-eu heughaq aer-eu gar narhaq sher-eq.
\v 7 Miqyaer nae tserdov taq-euq tsawrhaq uqcif nan’ghanr maqaer, aqyawf-anr shar nar-aq, Miqyaer, aqyawf maf-euq gharduq yawtsaq yawdawr dawr-aer maq janrnaeqni, nyinaq nyinaq-aer jawr taef-a lor?
\v 8 Ngar, nawmaf-anr aernaeq nyar, aqyawf maf-euq gharduq yawtsaq yawdawr jeq yawkawr-aer janrnaeq taef-a. Aerkhawf, Tsawrhaq-euq Zaqyo zafkale ngae, mirtsaq-euq khoertav jan-eu jeq javluf-eu gar aqdir ya’mawr taef-a laq?”
\s1 Paqliqsaer Hawr-eu Jeq Taf-eu Tiq Ghaq Guiqlanq Shar-eu
\p
\v 9 Yawqhar yawqha tsaq-awr dawr-eu tsawrhaq ma laer yawduq baw-awr, aqcawq-anr taqnyir-eu tsawrhaq deuq-anr Yeqsur yawjeq majeq dawq-anr nae heulof-aer aernaeq-euq mae:
\v 10 “Tsawrhaq nyiq ghaq, uqduq tanqnymr nymrma-anr guiqlanq sharler-euq mae. Tiq ghaq-aq, Paqliqsaer mae. Tiq ghaq-aq, jeq taf-eu tsawrhaq mae.
\v 11 Paqliqsaer khoerghaq gawqyawf yawf-awr, guiqlanq heulof-aer shar-eu mae, ‘Miqyaer-or! Ngar-aq, aqcawq-anr maqdur-eu mirnae, nawq-euq guiqlanq-anr jaceuq ma. Aqcawq-aq, khaeqdzaq khavdzaq-eu tsawrhaq, maqdawr-aer maqtsaq-eu tsawrhaq hawr-eu banq-awr joe-eu tsawrhaq mae. Khoeruqtaf, ngar-aq, jeq taf-eu teughaq-anr khawf maqdur.
\v 12 Ngar-aq, tiqjaw-euq lafkhoer nyiq nan dzardzaq sheuqluf-eu ma. Ngar kharza-euq yawqjeq navluf tserbymr tiqbymr dawvluf-eu ma.’
\p
\v 13 “Aerkhawf, jeq taf-eu khoerghaq-aq, garmanr kaq-eu gar yawf-awr, myavpyawq mq paw maq ghawrleur peuq-aer, khanq-anr terter-aer aer-eu, ‘Miqyaer-or! Ngar-aq, iqbaxzaq mir-a. Ngaq-anr ghawqshaq gaqnaeq laf-awq.’
\v 14 Ngar, nawmaf-anr aernaeq nyar, Paqliqsaer khoerghaq navmaqtser, jeq taf-eu khoerghaq tsaq-awr dawr-eu tsawrhaq pyeuflar-awr, irkanr ghof-ir-euq mae. Aqjeq mirnae aernar-aq, yawqhar yawqha taqhuiq-eu tsawrhaq yawqghaq navluf, taqnyir-eu gar yadaq-awr, yawqhar yawqha taqnyir-eu aqgeu ghaq maqkaq, yabi taqhuiq taef-a.”
\s1 Yeqsur, Zaqdeuq-anr Dawq Ngaeqghae Naeq-euq
\r Mt 19:13-15; Mk 10:13-16
\p
\v 15 Khoerngae, Yeqsur nae zaqdeuq-anr bi toeqciv-eu laer aqcawq, Yeqsur jawr-eu gar aqyawf maf-anr sheuqlaf-euq mae. Aerkhawf, zaqlanr deuq ya’mawr ngae, zaq sheuqlaf-euq deuq-anr daeqnaeq-euq mae.
\v 16 Aerkhawf, Yeqsur, zaqlanr deuq-anr kur-awr heulof-aer aernaeq-euq mae, “Zaqdeuq-anr maq lavtsoeqni ngar jawr-eu gar bilar-awq. Aqjeq mirnae aernar-aq, heulof-aer ghae-eu deuq-aq, Miqyaer uvlanr-eu lafkhoer jawrluf-eu mae.
\v 17 Ngar, nawmaf-anr aqdirma-aer aernaeq nyar, aqsur ghaq maqkaq, zaq yawnyir lof-aer nuima taq-awr Miqyaer uvlanr-eu jeq-anr maq hageuf nar-aq, Miqyaer uvlanr-eu lafkhoer maqya urler-ar.”
\s1 Smrmuiq Smrbaw Hawr-eu Miqyaer-euq Mirkhanq
\r Mt 19:16-30; Mk 10:17-31
\p
\v 18 Khoerngae, uvlanr-eu aqyuif tiq ghaq, Yeqsur-anr narhaq-eu, “Muiq-eu saqlaq-or! Ngar mqmaq maqbyav yarzir daef-eu jeq za’ni aqjeq ya’mr-eu la?”
\v 19 Yeqsur, aqyawf-anr heulof-aer aernaeq-euq mae, “Aqjeq mirnae nawr, ngaq-anr muiq-eu ghaq laer kur-eu le? Miqyaer maqngeur nar-aq, yawmuiq tiqghaq-iq maqjawr-a.
\v 20 Nawr, zanrdawq khofdawq-anr siqnya mae,
\p \qt ‘Aqcawq-anr taqbanq taqjoe,’ ‘Tsawrhaq-anr taqsaef,’ ‘Smrkhoeq taqkhoeq,’ ‘Maqtsaq maqdawr-eu sarkir taqkamq,’ ‘Nawqma nawqda-anr yawzeu baw-awq.’ ” \qt* \rq (Di 20:12-16; Dm 5:16-20)\rq*
\p
\v 21 Khoerngae, aqyawf aer-eu, “Ngar, yawnyir ngae nae heudeuq dawqtawv luf-anr mrcaw laf-euq ma.”
\p
\v 22 Yeqsur dawq khoerdawq-anr yagaq ngae khoerghaq-anr aernaeq-eu, “Nawr tiqjeq maqjir nga siq. Nawr kharjav-eu jeq dawqtawvluf anqdzae jir-awr, irshaqzaq-anr birnaeq-ir-awq. Khoerlof-aer janr nar-aq, mq-euq khoertav zawr poeq-eu pyurshuir myawqganq jav taef-a. Khoernar-aq, lar-awr ngaq-euq maeqnan cantae lar-awq.”
\p
\v 23 Aerkhawf, aqyawf dawq khoerdawq-anr yagaq ngae, noeqshaq duidui-eu mae. Aqjeq mirnae aernar-aq, aqyawf-aq, smrmuiqmuiq duidui-eu tiq ghaq mae.
\v 24 Yeqsur, aqyawf noeqshaq duidui luf-eu gar ya’mawr ngae aer-eu, “Smrmuiq smrbaw-aq, Miqyaer uvlanr-eu lafkhoer urler-eu arnavni shaq-eu nga!
\v 25 Lawtaw aqghawf-euq lafnaq-anr urler-eu-aq, smrmuiq smrbaw, Miqyaer uvlanr-eu lafkhoer urler-eu navmaqtser awq-eu mae.”
\p
\v 26 Khoerngae, yagaq-euq tsawrhaq deuq aer-eu, “Tox-aer mar-iq, kakhof-eu jeq aqsur ghaq za’nya-eu paq nga?”
\p
\v 27 Aerkhawf, Yeqsur aer-eu, “Tsawrhaq maq janrnya-eu jeq-anr Miqyaer janrnya-eu mae.”
\p
\v 28 Khoerngae, Beqtuvluv aer-eu, “Hawsher-eq. Nga’maf yawqjeq navluf byaerdzae yaf-awr, nawq-euq maeqnan cantae luf-eu ma.”
\p
\v 29 Yeqsur, aqyawf maf-anr heulof-aer aernaeq-euq mae, “Ngar, nawmaf-anr aqdirma-aer aernaeq nyar, Miqyaer uvlanr-eu jeq-euq gharduq, nymr, miqzaq, maernmr, aqma aqda hawr-eu zaqdeuq-anr byaerdzae yaf-euq tsawrhaq aqgeu ghaq maqkaq,
\v 30 heuzir-euq lafkhoer ghawqmya bymr hawr-eu aqkar karzir-euq lafkhoer mqmaq maqbyav yarzir daef-eu jeq maqza-aer maqghae-ar.”
\s1 Yeqsur Yashir Mae Laer Paraer-eu
\r Mt 20:17-19; Mk 10:32-34
\p
\v 31 Khoerngae, Yeqsur, ghaqkhaer 12 ghaq-anr sheuqceuv dov-awr heulof-aer aernaeq-euq mae: “Narhaq sher-eq, Aqduimaf, Yeqlursaqlaeq-anr leluf-eu ma. Tsawrhaq-euq Zaqyo-euq garkawv, Miqyaer gharduq ngaeqdan-eu deuq nae khar boftaq-euq dawqtawvluf ya byanlar taef-a.
\v 32 Aqyawf, aqcawq tsawrjeuq tsawrca-euq aqlaf-euq lafkhoer yabi a’naeq-awr, aqcawq, aqyawf-anr aqjaf jafnaeq-awr, shafdawrlar paq-aer janrnaeq-eu uqtaf, duqkhaq khashaeqnaeq taef-a.
\v 33 Aqyawfmaf, aqyawf-anr juif-awr saef taef-a. Smq nan keuvlar nar-aq, aqyawf ghofdaeflar taef-a.”
\p
\v 34 Aerkhawf, zaqlanr deuq garkawv heudeuq-anr tiqpawf-iq maq ghovshaw nya-a. Aqyawf maf-euq gharduq dawqtsuif khoer zaftaq-euq jeq pyeuf-awr, aqyawf aer-eu gar aqyawfmaf maq siqnya-a.
\s1 Myavbaef-anr Bi Mawrnya Lar-euq
\r Mt 20:29-34; Mk 10:46-52
\p
\v 35 Yeqsur, Yeqlirkor-euq dawqpae irkeuv ngae, myavbaef tiq ghaq garma gardzer-anr nuir-awr hawqshar shardzaq luf-eu mae.
\v 36 Aqyawf, tsawrhaq armaf mafma cantsaev-eu tersar yagaq ngae aqjeq pyeuflar-euq la laer narhaq-eu mae.
\v 37 Aqyawfmaf, aqyawf-anr Naqzaqlaer tsawrhaq Yeqsur cantsaev luf-eu nga laer aernaeq-euq mae.
\p
\v 38 Khoerngae, aqyawf gur-eu, “Daqbir-euq Zaqyo Yeqsur-or! Ngaq-anr ghawqshaq gaqnaeq laf-awq!”
\p
\v 39 Maeqhu paw canluf-eu deuq, aqyawf-anr ciqcurni jawr-awq laer daeqnaeq-euq mae. Aerkhawf, aqyawf yawkhav-aer pargur-eu, “Daqbir-euq Zaqyo-or! Ngaq-anr ghawqshaq gaqnaeq laf-awq!”
\p
\v 40 Khoerngae, Yeqsur naqler-awr, aqyawf jawr-eu gar sheuqlafni dawq bif-euq mae. Dawqpae larkeuv ngae, Yeqsur, aqyawf-anr narhaq-eu,
\v 41 “Ngar, nawq-anr aqjeq bi janrnaeq mawf-eu nya?” Khoerngae, aqyawf aer-eu, “Sanqpaq-or! Ngaq-anr bi mawrnyalar naeqlaf-awq.”
\p
\v 42 Khoerngae, Yeqsur aer-eu, “Nawr mawrnya lar-awq. Nawr jan-eu jeq, nawq-anr bi taqler-euq mae.”
\p
\v 43 Khoerngae, myavbaef khoerghaq tiqpov taef-aer mawrnya lar-awr, Miqyaer-anr jaceuq jaceuq-aer Yeqsur-euq maeqnan cantae ghae-euq mae. Tsawrhaq dawqtawvluf khoer-anr ya’mawr ngae, Miqyaer-anr jaceuq-eu mae.
\c 19
\s1 Yeqsur Hawr-eu Saqgaer
\p
\v 1 Khoerngae, Yeqsur, Yeqlirkor-anr ur-ir-awr cantsaev ghaeluf-eu mae.
\v 2 Khoergar, Saqgaer laer kur-eu jeq taf-eu aqyuif geuftaq-euq, smrmuiq smrbaw tiq ghaq jawr-eu mae.
\p
\v 3 Yeqsur aqjox-aer ghae-eu tiq ghaq nga laer siqmawf mawrmawf-eu mirnae, aqyawf haw-ir-euq khawf, tsawrhaq ardzaeq-aer myaq-awr, aqyawf-euq mawrdo khawf yaw’aw mirnae maq hawmawr nya-a.
\v 4 Khoermirnae, Yeqsur-anr ya’mawrni maeqhu paw caevghae-awr, siqpuv arbawr-anr davler-euq mae. Aqjeq mirnae aernar-aq, Yeqsur khoergar nae ya cantsaev-eu mae.
\p
\v 5 Yeqsur khoergar oekeuv ngae, ghawrleur-awr aqyawf-anr haw-awr aernaeq-eu, “Saqgaer-or! Yawkawr-aer zafka le-awq. Iqnan ngar, nawq-euq nymr-anr yayaf nga.”
\p
\v 6 Aqyawf yawkawr-aer zafka le-awr, Yeqsur-anr laqkhaq caertavni hageuf-euq mae.
\v 7 Tsawrhaq dawqtawvluf khoer-anr ya’mawr ngae jabu jadoer-awr aer-eu, “Aqyawf, iqbaxzaq-euq daqyan geuf-ir-eu nga.”
\p
\v 8 Khoerngae, Saqgaer gawqyawf yawf-awr, Sanqpaq Yeqsur-anr aernaeq-eu, “Sanqpaq-or! Haeq! Ngar kharjav-eu yawqjeq navluf tiq pav, irshaqzaq-anr bif ma. Ngar tiqghaq nav-anr myawfdzaq taq-euq jav nar-aq, oeq myav tsoeqkhofnaeq ma.”
\p
\v 9 Yeqsur, aqyawf-anr heulof-aer aernaeq-euq mae, “Iqnan nymr heunymr-anr kakhof-eu jeq keuvle-euq mae. Aqjeq mirnae aernar-aq, aqyawf khawf Aqbyaqhaq-euq zaq tiq ghaq mae.
\v 10 Tsawrhaq-euq Zaqyo-aq, byov-ir-euq tsawrhaq-anr pov-awr bibuq-ir-eu gharduq oe-euq ma.”
\s1 Dzoeqdzaq Of-eu Sanqpaq Tiq Ghaq
\r Mt 25:14-30
\p
\v 11 Aqyawfmaf dawq khoerdeuq-anr narhaqluf ngae, Yeqsur, Yeqlursaqlaeq-euq dawqpae lekeuv-euq baqda’nae, Miqyaer uvlanr-eu jeq tiqpov taef-aer keuvle-eu paq laer aqyawfmaf noeqluf-eu mae. Khoerngae, Yeqsur, aqyawf maf-anr yawjeq majeq dawq-anr nae heulof-aer maeqnaeq-euq mae.
\v 12 Khoermirnae, Yeqsur heulof-aer aernaeq-euq mae, “Tsawrhuiq tsawrma tiq ghaq garmanr kaq-eu mirkhanq-anr ir-awr, mirkhanq-anr uvlanr-eu dzoeqdzaq hageuf laq-ir-euq mae.
\v 13 Aqyawf ir-eu laer ghae ngae, aqyawf, kuirlaf zaqkhav tser ghaq-anr kur-awr, tiq ghaq-anr pyur tiq khor bif-awr aernaeq-eu, ‘Ngar ghoflar ngae keuvni jeqgaf gaf-awq.’
\p
\v 14 “Aerkhawf, aqyawf-euq mirkhanq-euq zaqlanr deuq, aqyawf-anr byae-eu mirnae, aqyawf-euq maeqnan aqyawf maf-euq danzar khaerghae-awr heulof-aer bitsaf-ir-euq mae, ‘Nga’maf heughaq nae maqbi uvlanrmawf nya.’
\p
\v 15 “Aqyawf, mirkhanq teq-eu dzoeqdzaq za-awr ghoflar ngae, pyur biftaq yaf-euq kuirlaf zaqkhav khoerdeuq, aqyawf ghaq aqyawf armyavni gafjeuq taq-euq nga laer yasiqni, dawq bif-awr bi kurlaf-euq mae.
\v 16 Yawbae ghaq lar-awr aer-eu, ‘Sanqpaq-or! Ngar, nawq-euq pyur khoerkhor nae tser khor gafjeuq-euq ma.’
\v 17 Sanqpaq aer-eu, ‘Yawmuiq ngar-a. Kuirlaf zaqkhav yawmuiq ghaq-or! Nawr yawnyir jeq mr ngae sarjax zif-eu mirnae, meuq tser meuq-anr uvlanr-eu aryaq bifnaeq ma.’
\p
\v 18 “Nyiq ghaq tiqghaq lar-awr aer-eu, ‘Sanqpaq-or! Ngar, nawq-euq pyur khoerkhor nae ngaq khor gafjeuq-euq ma.’
\v 19 Khoerlof-aer durni, sanqpaq, aqyawf-anr aernaeq-eu, ‘Nawr, meuq ngaq meuq-anr uvlanr-awq.’
\p
\v 20 “Khoernar-aq, tiq ghaq parlar-awr heulof-aer aer-eu mae, ‘Sanqpaq-or! Haeq, nawq-euq pyur khoerkhor, ngaq nae parjae yur-awr toevkaq taq-awr bijav-euq ma.
\v 21 Nawr-aq, zawr zir-eu tiq ghaq pyeuf-eu gar, ngar, nawq-anr guv-eu mirnae, heulof-aer janr-euq ma. Nawr-aq, nawq nae maqbif-euq gar yur-awr, nawq nae maqsaeq-euq gar yaeq-eu tsawrhaq mae.’
\v 22 Khoerngae, sanqpaq, aqyawf-anr heulof-aer aernaeq-euq mae, ‘Zawr cawv-eu kuirlaf zaqkhav-or! Nawq-euq khaqmae-anr nae dovle-euq dawq nae ngar, nawq-anr yarkhaqdar ma. Ngar-aq, zawr zir-eu tiq ghaq pyeuf-awr, ngaq nae maqbif-euq gar yur-awr, ngaq nae maqsaeq-euq gar yaeq-eu mae laer nawr siqnya-eu jeq mar-iq,
\v 23 Aqjeq mirnae ngaq-euq pyur teukhor jirjeuq za-eu pyur taqduq-anr maq dawvanr-ir-euq le? Dawvanr-ir-euq lawnmr-aq, ngar ghoflar ngae, ngar, ngaq-euq pyur jeqma hawr-eu jirjeuq khawf za taef-a.’
\p
\v 24 “Khoernar-aq, aqyawf-euq dawqpae yawfluf-eu deuq-anr aernaeq-eu, ‘Aqyawf-euq pyur khoerkhor yurdov-awr, pyur tser khor anr-eu ghaq-anr bifnaeq-awq.’
\v 25 (Aqyawfmaf aerkhof naeq-eu, ‘Sanqpaq-or! Aqyawf pyur tser khor anr-eu mae.’)
\p
\v 26 “ ‘Aqjeq mirnae aernar-aq, ngar, nawmaf-anr aernaeq nyar, jav-eu tsawrhaq yawqghaq navluf-anr par biflanq naeq-awr, maqjav-eu tsawrhaq-anr-aq, aqyawf kharjav-eu jeq khawf yabi yurdovjir taef-a.
\v 27 Khoeruqtaf, ngaq-anr muir-awr, ngaq-anr aqyawf maf-euq khoertav maqbi uvlanr mawf-eu deuq-anr sheuqlaf-awr ngaq-euq maeqshi saef-awq.’ ”
\s1 Yeqsur, Yeqlursaqlaeq-anr Urler-euq
\r Mt 21:1-11; Mk 11:1-11; Yh 12:12-19
\p
\v 28 Khoerngae, Yeqsur khoerlof-aer aerghaq-awr, maeqhuq huq-awr nae Yeqlursaqlaeq-anr davler-euq mae.
\v 29 Khoerngae, heulof-aer pyeuflar-euq mae. Baerpaqjeq pu hawr-eu Beqtaqnir pu-euq dawqpae jav-eu Saqloq gawqjawq laer kur-eu khoerjawq-anr lekeuv ngae, aqyawf-euq zaqlanr nyiq ghaq-anr khaer-awr heulof-aer aernaeq-euq mae,
\v 30 “Nawnyaf maeqhu paw jav-eu pu-anr ir de-eq. Irur ngae, tsawrhaq tiqghaq-iq maq dziqhaw-euq manq tanqlavzaq tiq mawr paftawf taq-euq gar ya’mawr taef-a. Tseuvpuir-awr heugar tsanrlaf-awq.
\v 31 ‘Aqjeq mirnae tseuvpuir-eu le’ laer tiqghaqnav narhaqlar nar-aq, ‘Sanqpaq mawf-eu nya jer’ laer aernaeq-awq.”
\p
\v 32 Bi khaerghae-euq khoer nyiq ghaq irkeuv ngae, Yeqsur nae aqyawf nyaf-anr kharaer-euq lof-aer ya’mawr-euq mae.
\v 33 Aqyawfnyaf manq tanqlavzaq-euq arcav tseuvpuirluf ngae, manq tanqlav-euq yawsanr deuq, aqyawf nyaf-anr narhaq-eu, “Aqjeq mirnae manq tanqlavzaq-anr tseuvpuir luf-eu le?”
\p
\v 34 Khoerngae, aqyawfnyaf aer-eu, “Sanqpaq mawf-eu nya jer.”
\p
\v 35 Khoernar-aq, aqyawfnyaf, Yeqsur jawr-eu gar tsanrlaf-euq mae. Manq tanqlavzaq khoermawr-euq khoertav, aqyawfmaf yawqha-euq maeqtsoeq laevdav-awr, Yeqsur-anr bi dziqler-euq mae.
\v 36 Aqyawf irluf ngae, tsawrhaq ghawqmya’ni yawqha-euq maeqtsoeq garma-anr khawq-eu mae.
\p
\v 37 Aqyawf, Yeqlursaqlaeq-euq dawqpae, Saqloq gawqjawq-euq gartoeq-anr irkaluf ngae, zaqlanr baqmaf maflan-aer aqyawfmaf nae ya’mawr-euq baoq huiq-eu lafkhoer mr-euq yawqjeq navluf-euq baqda’nae, danqbae-awr laqkhaq caertavni tersar yawkhav-aer Miqyaer-anr jaceuq jaceuq-aer aer-eu,
\p
\v 38 \qt “ ‘Sanqpaq Miqyaer-euq tsawrmyanr-euq uqmov oeluf-eu Sanqpaq-anr jaceuq-awq.’ \qt*
\p \qt Mq-euq khoertav nuisar of-eu jeq jav luf-ur. \qt*
\p \qt Gor duidui-eu gar yawshaef khanqsaer jav luf-ur.”\qt* \rq (Jc 118:26)\rq*
\p
\v 39 Tsawrhaq armaf mafma-euq lafkhoer keuq-eu Paqliqsaer tiqpavnav deuq, Yeqsur-anr aernaeq-eu, “Saqlaq-or! Nawq-euq zaqlanr deuq-anr daeqnaeq sher-eq.”
\v 40 Khoerngae, Yeqsur aerkhof naeq-eu, “Ngar, nawmaf-anr aernaeq nyar, tsawrhaq heudeuq ciqcurni jawr nar-aq, tiqpov taef-aer khaqlo heudeuq gurdovlaf taef-a.”
\s1 Yeqlursaqlaeq-euq Gharduq Ngoer-euq
\p
\v 41 Khoerngae, Yeqsur, Yeqlursaqlaeq-euq dawqpae lekeuv-awr, meuq-anr ya’mawr ngae, khoermeuq-euq gharduq tsawrngoer ngoerngoer-aer heulof-aer aer-eu mae:
\v 42 “Yeqlursaqlaeq-or! Iqnan nae nawq-anr nuisar biof-eu jeq-anr nawr siqnya lawnmr-aq muiq-eu mae. Aerkhawf, nymq-mr-aq, nuisar biof-eu jeq khoer-anr nawq-euq myavnuiv-anr nae zaftaq-euq mae.
\v 43 Nawq-anr muir-eu deuq, nawq-euq tiqjawq lanr ciq-awr, nawq-anr yawqpaw navluf lofjawq-awr taesuf lar-eu arnan keuvle taef-a.
\v 44 Nawq-anr muir-eu deuq, nawr hawr-eu nawq-euq lafkhoer jawr-eu nawq-euq zaqdeuq-anr mirtsa dini lavcawvjir naeqlaf taef-a. Nawq-euq lafkhoer anr-eu khaqlo deuq khawf tiqsiq-euq khoertav tiqsiq maqbi javyaf-eu gar keuvni janrnaeqlaf taef-a. Aqjeq mirnae aernar-aq, Miqyaer, nawq-anr hawle-euq aryamq-anr nawr maq siqnya-eu beu!”
\s1 Uqduq Tanqnymr Nymrma Lavshawr-euq
\r Mt 21:12-17; Mk 11:15-19; Yh 2:13-22
\p
\v 45 Khoernar-aq, Yeqsur, uqduq tanqnymr nymrma-anr urler-awr, lafkhoer paw myawq anq-awr myawq zeurluf-eu tsawrhaq-anr, danqbae-awr taedzae-euq mae.
\v 46 Yeqsur, aqyawf maf-anr aernaeq-eu,
\p \qt “ ‘Ngaq-euq nymr-aq, guiqlanq shar-eu nymr pyeuf-eu mae’ \qt* \rq (Isy 56:7)\rq*
\nb laer boftaq-euq khawf, nawmaf-aq, nymr heunymr-anr ‘Smrkhoeq tanrjoe-euq jawrduq’ bi pyeuflar taq-euq nga.”
\p
\v 47 Yeqsur nan-anr nae uqduq tanqnymr nymrma-euq lafkhoer maeqnaeq tsovnaeq luf-eu mae. Pirma aqyuif deuq, zanr maeq-eu deuq hawr-eu mirkhanqzaq-euq aqyuif aqtsu deuq, aqyawf-anr saef-eu laer jawqluf-eu mae.
\v 48 Aerkhawf, tsawrhaq dawqtawvluf, aqyawf-anr yawmuiq-aer narhaq luf-eu mirnae, aqyawfmaf tiqjeq-iq maq janrnya-a.
\c 20
\s1 Yeqsur-euq Aryaq-euq Garkawv Narhaq-eu
\r Mt 21:23-27; Mk 11:27-33
\p
\v 1 Tiqnan-aq, Yeqsur, uqduq tanqnymr nymrma-euq lafkhoer tsawrhaq ghawqmya ni-anr maeqnaeq tsovnaeq-awr, guiqlanqdawq maeqnaeq luf-eu mae. Khoerngae, pirma aqyuif deuq, zanr maeq-eu deuq hawr-eu aqyuif aqtsu deuq naeq-aer tiqkawv lof-aer lar-awr, Yeqsur-anr narhaq-eu,
\v 2 “Nawr aryaq aqgeugar nae za-awr heudeuq mrluf-eu le? Aqsur ghaq nae nawq-anr aryaq bifnaeq laf-euq la laer nawr, nga’maf-anr aernaeqlaf sher-eq.”
\p
\v 3 Khoerngae, Yeqsur, aqyawf maf-anr heulof-aer aerkhof naeq-euq mae, “Ngar khawf nawmaf-anr tiq dawq narhaq la. Nawmaf, ngaq-anr aerkhof naeqlaf-awq.
\v 4 Yorhaq bartirsaq mrnaeq-eu teu, mq-euq khoertav nae oe-awr bimr-euq la laq? Maqngeur nar-aq, tsawrhaq-anr nae lar-awr mrluf-eu la lor?”
\p
\v 5 Khoerngae, aqyawf maf-euq yawkaq jasawx jasawx-aer aer-eu, “Aqdui, ‘Mq-euq khoertav nae oe-euq mae’ laer aernar-aq, aqyawf heulof-aer aerlar taef-a, ‘Tox-aer mar-iq, nawmaf, aqyawf-anr aqjeq mirnae maqjan-eu le?’
\v 6 ‘Tsawrhaq-anr nae lar-euq mae’ laer aernar-aq khawf tsawrhaq dawqtawvluf, aqdui-anr khaqlo biqlar taef-a. Aqjeq mirnae aernar-aq, Yorhaq-aq, Miqyaer gharduq ngaeqdan-eu tsawrhaq mae laer aqyawfmaf janduq taq-euq mae.”
\p
\v 7 Khoermirnae, aqgeugar nae oe-euq la laer aqyawfmaf maqsiq laer aerkhof naeq-euq mae.
\p
\v 8 Khoerngae, Yeqsur aer-eu, “Tox-aer mar-iq, ngar aryaq aqgeugar nae za-awr heudeuq mrluf-eu le laer, ngar khawf nawmaf-anr maq aernaeq.”
\s1 Aqgaf Yarkmr Mrpav Pav-euq Deuq
\r Mt 21:33-46; Mk 12:1-12
\p
\v 9 Khoerngae, Yeqsur, tsawrhaq armaf-anr yawjeq majeq dawq-anr nae heulof-aer maeqnaeq-euq mae: “Tsawrhaq tiq ghaq aqgaf yarkmr tiq kawq mr-awr, aqgaf yarkmr mr-eu deuq-anr ngaqnaeq yaf-awr nae, yawqkhanq yawqmir yawq-anr ghawqmyanrni jawr-ir-euq mae.
\v 10 Aqgaf arsiq pyav-eu aryamq tsaqlar ngae, aqgaf yarkmr-euq arsiq tiqpavnav deuq, aqyawfmaf, aqyawf-anr bi pyavnaeqni, kuirlaf zaqkhav tiq ghaq-anr khaer-awr aqgaf yarkmr-anr mr-eu deuq jawr-eu gar bile-euq mae. Aerkhawf, aqgaf yarkmr-anr mr-eu deuq, aqyawf-anr diq-awr yawqngaef-aer bighof-ir-euq mae.
\p
\v 11 “Khoernar-aq, kuirlaf zaqkhav yawqghaq yawq-anr parbi le-euq mae. Aqyawfmaf khoerghaq-anr khawf diq-euq uqtaf, shafdawrlar paq-aer janrnaeq-awr, yawqngaef-aer bighof-ir-euq mae.
\v 12 Khoernar-aq, aqyawf, kuirlaf zaqkhav smr ghaq tiqghaq-anr parbi le-euq mae. Aqyawfmaf khoerghaq-anr khawf lavnar naeq-awr, aqyawf-anr taedov dzae-euq mae.
\p
\v 13 “Khoerngae, yarsanr ghaq aer-eu, ‘Ngar aqjox-aer janr-euq paq nga? Ngar zawr gaq-eu ngaq-euq zaqyo-anr bile ma. Aqyawfmaf, ngaq-euq zaqyo-anr mawr ngae yawzeu baw-eu dur.’
\v 14 Aerkhawf, aqgaf yarkmr-anr mr-eu deuq, aqyawf-anr ya’mawr ngae, aqyawf maf-euq yawkaq aer-eu, ‘Teughaq-aq, jeqbir of-eu ghaq ngar-a. Aqyawf-euq jeqbir aqdui-euq pyeuflarni aqyawf-anr saef kar-eur.’
\v 15 Khoernar-aq, aqyawfmaf, aqyawf-anr aqgaf yarkmr-euq lafnyir paw taedov ghae-awr saef-euq mae. Khoerngaejawr, yarsanr ghaq, aqyawf maf-anr aqjox-aer janrnaeq-eu jeq la?
\v 16 Aqyawf ghoflar-awr, aqgaf yarkmr-anr mr-eu khoerdeuq-anr saef-awr nae, yarkmr khoerkmr nuideuq-anr par ngaqnaeq taef-a.” Khoerngae, yagaq-euq deuq aer-eu, “Khoerlof-aer maq pyeuflar khmq-ar.”
\p
\v 17 Khoerngae, Yeqsur, aqyawf maf-anr hawtsov taq-awr aer-eu, “Tox-aer mar-iq, Yaerbof-euq lafkhoer boftaq-euq dawq heudawq aqjeq-anr aermawf-eu la?
\p \qt ‘Nymr tsov-eu deuq nae bafdzae taq-euq khaqlo khoersiq, lafcoer-euq lozif pyeuflar-euq mae.’ \qt* \rq (Jc 118:22)\rq*
\p
\v 18 Khaqlo khoersiq-euq khoertav gadav-euq yawqghaq navluf khaef-ir khoev-ir taef-a. Khaqlo khoersiq nae kharbi gadav-euq tsawrhaq-aq, ya’meur yaloer-ir taef-a.”
\s1 Gaersaq-anr Jeq Dovnaeq-eu Garkawv
\r Mt 22:15-22; Mk 12:13-17
\p
\v 19 Zanr maeq-eu deuq hawr-eu pirma aqyuif deuq, Yeqsur-aq, yawjeq majeq dawq-anr nae maeq-eu heu, aqyawf maf-anr ngaeqcoeq mawf-eu nga laer siqnya-eu mirnae, khoerngae yamq-anr nae nar-aq, Yeqsur-anr nyaefmawf-eu mae. Aerkhawf, aqyawfmaf, tsawrhaq baqmaf-anr guv-eu mae.
\v 20 Khoermirnae, Yeqsur-euq dawq-anr yawlaeq nyaef-awr, aqyawf-anr baoq hawr-eu aryaq jav-eu meuqsanr-anr a’naeqni, khoeqsho haw-eu tsawrhaq-anr tsaq-awr dawr-eu tsawrhaq bi janrgeuf-awr, Yeqsur jawr-eu gar bi’ir-euq mae.
\v 21 Khoeqsho haw-eu khoerdeuq, Yeqsur-anr heulof-aer narhaq-eu mae, “Saqlaq-or! Nawr-aq, tsaq-awr dawr-eu dawq ngaeq-awr maeq-eu uqtaf, myavpyawq huiqnyir maqtserni, Miqyaer-euq garma yawtsaq yawdawr-euq lafkhoer maeqnaeq-eu mae laer nga’maf siqnya ma.
\v 22 Aqduimaf, sanqpaq Gaersaq-anr jeq tafnaeq-eu tsaq mae laq, maqngeur nar-aq, maqtsaq-a lor?”
\p
\v 23 Khoerngae, Yeqsur, aqyawf maf-euq jaqmyawf-euq tsawrganr-anr hawdov-awr aqyawf maf-anr narhaq-eu, “Nawmaf, ngaq-anr aqjeq mirnae tsermr-eu le?
\v 24 Ngaq-anr pyur tiq byav bihaw naeqlaf sher-eq. Heugar aqsur ghaq-euq arbar, aqsur ghaq-euq tsawrmyanr anr-eu nga?”
\p Aqyawfmaf aerkhof naeq-eu, “Sanqpaq Gaersaq-euq ngar-a.”
\p
\v 25 Yeqsur, aqyawf maf-anr aernaeq-eu, “Tox-aer mar-iq, sanqpaq Gaersaq-euq myawq-aq, sanqpaq Gaersaq-anr bifnaeq-awr, Miqyaer-euq myawq-aq, Miqyaer-anr bifnaeq-awq.”
\p
\v 26 Aerkhawf, aqyawfmaf, tsawrhaq baqmaf-euq maeqshi, aqyawfmaf nae narhaq-euq dawq khoerdawq-anr yawlaeq maq nyaefza nya-aq. Aqyawf nae aerkhof-euq dawq-anr khawf zanqler-awr ciqcurni jawr-eu mae.
\s1 Ghofdaef Lar-eu Garkawv
\r Mt 22:23-33; Mk 12:18-27
\p
\v 27 Khoerngae, Saqduqgaer deuq, tsawrhaqzaq ghofdaef lar-eu maqbaw-a laer aer-eu mae. Aqyawfmaf tiqpavnav deuq, Yeqsur jawr-eu gar lar-awr heulof-aer narhaq-eu mae,
\v 28 “Saqlaq-or! Morseq, nga’maf-euq gharduq heulof-aer boftaq-euq mae,
\p \qt ‘Tsawrhaq tiq ghaq, miqzaq sheuq-awr, zaq maq jawrle-euq minav-aer shir-euq nar-aq, ardov ghaq-euq aryoeq za’ni, aqnyir ghaq, aqyawf-euq miqzaq-anr yasheuq-eu mae.’ \qt* \rq (Dm 25:5)\rq*
\p
\v 29 “Khoerngae, maernmr shif ghaq jawr-eu mae. Aqyuif yuifsaq ghaq miqzaq sheuq-awr, zaq maq jawrle-euq minav-aer shir-euq mae.
\v 30 Nyiq ghaq tiqghaq, zaqmiqzaq khoerghaq-anr sheuq-euq khawf, zaq maq jawrleni shir-euq mae.
\v 31 Khoernar-aq, smr ghaq tiqghaq, aqyawf-anr sheuq-euq mae. Khoerlof-aer durni, shif maernmrluf zaqmiqzaq khoerghaq-anr sheuq-awr, zaq maq jawrleni shir-euq mae.
\v 32 Arsaq saqlar ngae, zaqmiqzaq khoerghaq khawf shir-euq mae.
\v 33 Tox-aer mar-iq, ghofdaeflar ngae nan, zaqmiqzaq khoerghaq aqgeu ghaq-euq miqzaq yapyeuf-eu la? Aqjeq mirnae aernar-aq, shif maernmrluf aqyawf-anr sheuq-euq mae.”
\p
\v 34 Yeqsur, aqyawf maf-anr heulof-aer aerkhof naeq-euq mae, “Heuzir-euq tsawrhaq deuq-aq, sheuqdanq dzaq-awr, smrmir ir-eu mae.
\v 35 Aerkhawf, aqkar karzir hawr-eu shir-awr ghofdaef lar-eu gar geux-eu laer sawxtaq-euq tsawrhaq deuq-aq, sheuqdanq dzaq-eu hawr-eu smrmir ir-eu maqbaw-a.
\v 36 Aqjeq mirnae aernar-aq, aqyawfmaf maq shirnya-aer mqtav ghaqkhaer lof-aer pyeuf taef-a. Aqyawf maf-aq, ghofdaef lar-eu tsawrhaq mirnae, Miqyaer-euq zaq pyeuf taef-a.
\p
\v 37 \qt ‘Sanqpaq Miqyaer-anr Aqbyaqhaq-euq Miqyaer, Irtsav-euq Miqyaer hawr-eu Yaqkov-euq Miqyaer’ \qt* \rq (Di 3:6)\rq*
\nb laer Morseq aer ngae, shir-euq tsawrhaq deuq ghofdaef lar-eu garkawv, aqyawf nae miqdzaq dofluf-eu bawduv-euq garkawv boftaq-euq ardeuv khoerdeuv-anr panmaeq naeqlaf-euq mae.
\p
\v 38 Miqyaer-aq, shir-euq tsawrhaq-euq Miqyaer maqngeur-a. Daefluf-eu tsawrhaq-euq Miqyaer mae. Aqjeq mirnae aernar-aq, aqyawf-euq maeqshi tsawrhaq dawqtawvluf yawdaef mae.”
\p
\v 39 Khoerngae, zanr maeq-eu tiqpavnav deuq aer-eu, “Saqlaq-or! Nawr aer-eu-aq, yawmuiq mir-a.”
\v 40 Khoernar-aq, aqyawfmaf, Yeqsur-anr tiqjeq-iq maqpar narhaq peuq-eu mae.
\s1 Kali, Aqsur Ghaq-euq Zaqyo La?
\r Mt 22:41-46; Mk 12:35-37
\p
\v 41 Khoerngae, Yeqsur, aqyawf maf-anr heulof-aer aernaeq-euq mae, “Aqcawq aqjox-aer Kali-aq, Daqbir-euq Zaqyo mae laer aernya-eu la?
\v 42 Jaceuq-eu sanqbof-euq lafkhoer Daqbir, aqyawfghaq heulof-aer aer-eu mae,
\p \qt ‘Sanqpaq Miqyaer, ngaq-euq Sanqpaq-anr aernaeq-euq, \qt*
\p
\v 43 \qt “Ngar, nawq-anr muir-eu deuq, nawq-euq aqkuir cawqtaqduq maqbi pyeuflar-euq khoerkeuvni, ngaq-euq armar paw nuir-awq.” ’ \qt* \rq (Jc 110:1)\rq*
\p
\v 44 Daqbir, aqyawf-anr ‘Sanqpaq’ laer kur-eu ngeur nar-aq, aqyawf aqjox-aer Daqbir-euq Zaqyo par pyeufnya-eu la?”
\s1 Yeqsur, Zanr Maeq-eu Deuq-anr Daeq-euq
\r Mt 23:1-36; Mk 12:38-40
\p
\v 45 Tsawrhaq dawqtawvluf narhaqluf ngae, Yeqsur, aqyawf-euq zaqlanr deuq-anr heulof-aer aernaeq-euq mae,
\v 46 “Nawmaf, zanr maeq-eu deuq-anr yanr-awq. Aqyawf maf-aq, paerkhanq paermanr dmdm-aer canmawf-eu mae. Laevkawv doeni aqcawq, aqyawf maf-anr dawqcawq puqlar-eu gar geufmawf-eu mae. Zanrdawq khawqnymr-euq lafkhoer khanqsaer jav-eu nuirduq-anr nuirmawf-awr, yawbuibui ngae, khawrmaer paw nuirmawf-eu mae.
\v 47 Aqyawfmaf, miqcoeq miqma-euq nymr-anr khaeqdzaq khavdzaq-eu mae. Aqcawq bimawr-eu gharduq guiqlanq ghawqmanrni shar-eu mae. Tsawrhaq khoerdeuq-aq, aqcawq navmaqtser yarkhaq dar-eu gar yadaq taef-a.”
\c 21
\s1 Miqcoeq Miqma Tiq Ghaq-euq Pyurdamq
\r Mk 12:41-44
\p
\v 1 Yeqsur hawghae ngae, smrmuiq smrbaw deuq pyurdamq dawvduq-anr pyur dawvanr luf-eu gar ya’mawr-euq mae.
\v 2 Khoernar-aq, irshaq irtaw miqcoeq miqma tiq ghaq, guiqshuir marbyav nyiq byav dawvanr-eu gar khawf ya’mawr-euq mae.
\v 3 Khoerngae, Yeqsur heulof-aer aer-eu mae, “Ngar, nawmaf-anr aqdirma-aer aernaeq nyar, irshaq irtaw miqcoeq miqma heughaq nae dawvanr-euq khoer-aq, aqyawfmaf dawqtawv luf-euq myavmaqtser myaqdzaeq-eu mae.
\v 4 Aqjeq mirnae aernar-aq, tsawrhaq dawqtawvluf ghawqmya’ni jav-eu lafkhoer nae Miqyaer-anr damqnaeq-eu jeq damqlar-euq mae. Aerkhawf, miqcoeq miqma heughaq-aq, shaq-awr zanq-eu lafkhoer, aqyawf yawdaef daef-eu gharduq kharjav-eu dawqtawvluf dawvanr jir-euq mae.”
\s1 Uqduq Tanqnymr Nymrma Yapyav-ir-eu
\r Mt 24:1-2; Mk 13:1-2
\p
\v 5 Khoerngae, uqduq tanqnymr nymrma-anr jaqdar janrtaq-euq khaqlo loma yawmuiq deuq hawr-eu, damqtaq-euq deuq-anr aqcawq jaluf ngae,
\v 6 Yeqsur aer-eu, “Nawmaf mawrluf-eu heudeuq-anr arnan aryamq keuvlar ngae, heugar, khaqlo tiqsiq-euq khoertav tiqsiq maqbi javyafni yabi daepyav dzaejir taef-a.”
\s1 Arsaq Saq-eu Aryamq Paelar-euq
\r Mt 24:3-14; Mk 13:3-13
\p
\v 7 Khoerngae, aqyawfmaf, Yeqsur-anr narhaq-eu, “Saqlaq-or, heudeuq aqmyan pyeuflar-eu la? Heudeuq pyeuflar-eu laer ghae ngae, bisiq bimawr-eu jeq, aqgeu jeq ya’mawr-eu la?”
\p
\v 8 Yeqsur heulof-aer aernaeq-euq mae, “Aqcawq nae nawmaf-anr maershuir maqya bi shuirtawvni yanr-awq. Aqjeq mirnae aernar-aq, tsawrhaq ghawqmya’ni ngaq-euq tsawrmyanr-anr ghoeghoe-aer, ‘Ngar-aq, Kali ma’ laer aer-awr, ‘Aryamq dawqpae paele-euq mae’ laer aer taef-a. Khoermirnae, aqyawf maf-euq maeqnan taqcan taeghae.
\v 9 Guirdeuv deuvluf-eu gar maqaer, mirkhanq suqsaq luf-eu gar maqaer, nawmaf yagaq ngae guv-eu nuima taqanr. Aqjeq mirnae aernar-aq, heudeuq jeqhu ya pyeuflar-eu mae. Aerkhawf, tiqpov taef-aer arsaq saq-eu aryamq keuvle-eu maqngeur-a.”
\p
\v 10 Khoeruqtaf, Yeqsur, aqyawf maf-anr heulof-aer aernaeq-euq mae, “Tsawrjeuq tiqjeuq tirjeuq deuvcae cae-awr, mirkhanq tiqkhanq tirkhanq deuvcaecae taef-a.
\v 11 Mirluvluv duiduilar taef-a. Ghawqmya gar maef-awr shuf-eu jeq hawr-eu yawjaw nar-eu jeq keuvle taef-a. Mq-anr nae guvlar paq-aer ghae-eu jeq hawr-eu zawr huiq-eu bisiq bimawr-eu jeq dovle taef-a.
\p
\v 12 “Aerkhawf, heudeuq dawqtawvluf maq pyeuflar-euq minav-aer, aqcawq, nawmaf-anr nyaef-awr, khaeqlar khavlar taef-a. Aqcawq, nawmaf-anr zanrdawq khawqnymr-anr a’naeq-awr, kuv-anr khawf nyaefur naeqlaf taef-a. Ngaq-euq tsawrmyanr baqda’nae, nawmaf-anr sanqpaq deuq hawr-eu uvlanr-eu deuq-euq maeqshi sheuqghae naeqlaf taef-a.
\v 13 Aerkhawf, khoerlof-aer pyeuflar-eu-aq, nawmaf-euq gharduq sarkir kamq-eu aryamq pyeuf-eu mae.
\v 14 Khoermirnae, aqjox-aer ya aerkhof naeq-eu nga laer, aryamq maq keuvlar-euq minav-aer ngar maq sharnoeq laer, nawmaf yawqha-euq nuima-euq lafkhoer noeqtsaev taq-awq.
\v 15 Aqjeq mirnae aernar-aq, nawmaf-anr muir-eu tsawrhaq dawqtawvluf pyaer-eu khawf maq pyaernya-aer, lavtsoeq-eu khawf maq lavtsoeq nya-eu dawq hawr-eu zaqsiq tsawrganr, ngar, nawmaf-anr bifnaeq ma.
\v 16 Nawmaf-euq aqma aqda, maernmr deuq, aqyuif aqnyir hawr-eu cawqdeuq khawf, nawmaf-anr anqdzaq taef-a. Aqyawfmaf, nawmaf tiqpavnav deuq-anr shir-eu gar bikeuv taef-a.
\v 17 Khoeruqtaf, ngaq-euq tsawrmyanr baqda’nae, tsawrhaq dawqtawvluf nawmaf-anr byae taef-a.
\v 18 Aerkhawf, nawmaf-euq tsaerkanr tiq kanr taef-aer khawf maqya ga-ir-ar.
\v 19 Nawmaf orcoer-eu baqda’nae, nawqmaf-euq nuima saflar za taef-a.”
\s1 Shaqdui Zanq Duidui-eu Jeq
\r Mt 24:15-21; Mk 13:14-19
\p
\v 20 “Yeqlursaqlaeq-anr guirmaf lofjawq taq-euq gar nawmaf ya’mawr ngae, meuq heumeuq meuqtsoeq tsoeq-ir-eu dawqpae paele-euq ngar-a laer siqnya-awq.
\v 21 Khoerngae, Yurdav mirkhanq-anr jawr-eu tsawrhaq, gawqjawq-anr caevdav lef-awq. Yeqlursaqlaeq-euq lafkhoer jawr-eu deuq, lafnyir irdov-awr, meuq-euq lafnyir jawr-eu deuq, meuq-anr taq urler.
\v 22 Aqjeq mirnae aernar-aq, khar boftaq-euq khoerdeuq dawqtawvluf byanlarni, arnan aryamq khoer-aq, lafpov povkhof-eu aryamq mae.
\v 23 Khoerngae yamq-anr, zaq jeuqluf-eu deuq hawr-eu aqcoer dawrzaq-euq aqma deuq ghawqshar shaq-aer ya ghaesaef taef-a. Aqjeq mirnae aernar-aq, mirtsaq-euq khoertav noeqshaq duidui paq-aer ghae-eu jeq keuvle taef-a. Tsawrhaq heudeuq-euq khoertav nuima paer duidui-eu jeq keuvle taef-a.
\v 24 Aqyawfmaf, micaer khaeq-anr yashir taef-a. Aqyawfmaf, mirkhanq yawqkhanq navluf-anr zaqkhav lof-aer yabi nyaefghae taef-a. Aqcawq tsawrjeuq tsawrca deuq, aqyawf maf-euq aryamq byanlar ngae keuvni, Yeqlursaqlaeq-anr nawqtaeqtaq taef-a.”
\s1 Tsawrhaq-euq Zaqyo Zafka Le-eu
\r Mt 24:29-31; Mk 13:24-27
\p
\v 25 “Khoerngae, nanrma, bala hawr-eu aqguir-anr nae bisiq bimawr-eu jeq dovle taef-a. Mirtsaq-euq khoertav jav-eu mirkhanq dawqtawv luf-euq khoertav shaq-awr zanq-eu jeq keuvle taef-a. Iqmalavshav hawr-eu irkhawr dzae-eu tersar manr duidui-eu mirnae, zanq duidui ler taef-a.
\v 26 Mirtsaq-euq khoertav keuvle teurle-eu laer ghae-eu garkawv deuq-anr tsawrhaqzaq sharnoeq ngae, guv-ir-awr surlar bar-ir taef-a. Aqjeq mirnae aernar-aq, mqtav-euq baoqdeuq nyaenyae-aer ghaelarjir taef-a.
\v 27 \qt Khoerngae, aqyawfmaf, Tsawrhaq-euq Zaqyo baoq hawr-eu zawr huiq-eu yawshaef khanqsaer-euq lafkhoer, mqdmr-anr dziq-awr zafka le-eu gar ya’mawr taef-a. \qt* \rq (Dyl 7:13)\rq*
\p
\v 28 Heudeuq pyeufdanq baelar ngae, nawmaf uqduq bafleur-awr laftav paw haw-awq. Aqjeq mirnae aernar-aq, nawmaf-anr kakhof-eu jeq dawqpae paelar-euq mae.”
\s1 Siqguq Arbawr-anr Haw-awr Yamqlaw Tof-awq
\r Mt 24:32-35; Mk 13:28-31
\p
\v 29 Khoernar-aq, Yeqsur, aqyawf maf-anr yawjeq majeq dawq-anr nae heulof-aer ja’naeq-euq mae: “Siqguq arbawr hawr-eu khardaef-eu arbawr deuq-anr haw-awq.
\v 30 Khoerdeuq bawnmq nmqlar-eu gar nawmaf ya’mawr ngae, jawrla yamq dovle shaw-iq ngar-a laer nawmaf yawqha yawqha siqnya-eu mae.
\v 31 Khoerlof-aer durni, nawmaf heudeuq pyeuflar luf-eu gar ya’mawr ngae, Miqyaer uvlanr-eu jeq dawqpae paele-euq ngar-a laer siqnya-awq.
\p
\v 32 “Ngar, nawmaf-anr aqdirma-aer aernaeq nyar, heudeuq dawqtawvluf maq pyeuflar-euq khoer-aq, heuzir-euq tsawrhaq maqya shir-ar.
\v 33 Mqmir byov-ir taef-a. Aerkhawf, ngaq-euq dawq-aq, tiqjeq ghaenae-iq maqbyov-ir-ar.”
\s1 Yawbeur Beur-aer Jawr-awq
\p
\v 34 “Nawmaf yawmuiq-aer yanr-awq. Dzaqyaef dawryaef-awr jiryaef tiqjawr-iq maqbeurni, daefzir gharduq khanqlanr-eu baqda’nae, nuima kafduiqni ghae-awr, maqnoeq maqdur-aer jawr ngae, arnan khoernan nawmaf-euq khoertav keuvle taef-a.
\v 35 Arnan khoernan-aq, mirtsaq heusiq siqlanni hawr-eu, tsawrhaq yawqghaq navluf-euq khoertav lanrju lof-aer keuvle taef-a.
\v 36 Khoermirnae, keuvle-eu laer ghae-eu heudeuq dawqtawv luf-anr nawmaf yabuq-ir-awr, Tsawrhaq-euq Zaqyo-euq maeqshi yawf-eu geux-eu tsawrhaq laer bisawxni, nawmaf aqmyanluf guiqlanq sharshar-aer, yawbeur beur-aer jawr-awq.”
\p
\v 37 Yeqsur nan’ghanr paw uqduq tanqnymr nymrma-euq lafkhoer maeqnaeq tsovnaeq-awr, uqcif paw meuq-anr nae dov-ir-awr, Saqloq laer kur-eu gawqjawq-anr jawr-ir-eu mae.
\v 38 Uqshawq yawnaf-aer, tsawrhaq dawqtawvluf, Yeqsur-anr narhaq-eu laer, uqduq tanqnymr nymrma-euq lafkhoer aqyawf jawr-eu gar lar-eu mae.
\c 22
\s1 Yeqsur-anr Saef-eu Laer Jawq-eu
\r Mt 26:1-5; Mk 14:1-2; Yh 11:45-53
\p
\v 1 Khoerngae, Daeqtseq maqdawv-euq kaqmur dzaq-eu Baqsaqkaq laer kur-eu yawbui bui-eu aryamq paelar-euq mae.
\v 2 Pirma aqyuif deuq hawr-eu zanr maeq-eu deuq, tsawrhaq baqmaf-euq maeqshi Yeqsur-anr maq saefpeuq-eu mirnae, aqjox-aer ghae-awr nae saefbyov nya-eu paq nga laer jawqluf-eu mae.
\p
\v 3 Khoerngae, ghaqkhaer 12 ghaq-euq lafkhoer keuq-eu, Irsaqgaqliqoq laer kur-eu Yurdav-euq nuima-euq lafkhoer naef Saqdaq urler-euq mae.
\v 4 Aqyawf, pirma aqyuif deuq hawr-eu uqduq tanqnymr nymrma-anr lofpir-eu aqyuif deuq jawr-eu gar le-awr, aqyawf maf-anr Yeqsur aqjox-aer anqdzaq-eu paq nga laer bawqdzaq ler-euq mae.
\v 5 Aqyawfmaf laqkhaqcaer duidui lar-awr, Yurdav-anr pyur bif-eu gharduq nuima tsaq-eu mae.
\v 6 Yurdav khawf kamq-awr, tsawrhaq armaf mafma maqjawr ngae, Yeqsur-anr aqyawf maf-euq aqlaf-anr a’naeq-eu aqmyan yaeflar-eu nga laer povluf-eu mae.
\s1 Baqsaqkaq Dzaqbyawr Laeqhmq-euq
\r Mt 26:17-25; Mk 14:12-21; Yh 13:21-30
\p
\v 7 Khoernar-aq, Daeqtseq maqdawv-eu kaqmur dzaq-eu arnan keuvlar-euq mae. Khoerngae nan Baqsaqkaq yawrzaq yasaef-eu mae.
\p
\v 8 Khoerngae, Yeqsur, Beqtuvluv hawr-eu Yorhaq-anr khaer-awr aer-eu, “Nawnyaf ir-awr, aqduimaf Baqsaqkaq dzaqbyawr dzaqtaf nya’ni, aqdui-euq gharduq laeqhmq-ir-awq.”
\p
\v 9 Aqyawfnyaf, Yeqsur-anr narhaq-eu, “Nga’nyaf-anr aqgeugar bi laeqhmq-ir mawf-eu nya?”
\p
\v 10 Yeqsur aer-eu, “Narhaq sher-eq, nawnyaf meuq-anr urler ngae, ircuf oeqlanq baf-awr can-eu zaqyo aqli tiq ghaq-anr ya tanqpuq taef-a. Nawnyaf, aqyawf-euq maeqnan cantae ghae-awr, aqyawf urler-eu nymr-anr urler-awq.
\v 11 Khoernar-aq, nymrsanr ghaq-anr heulof-aer aernaeq-awq, ‘Saqlaq, nawq-anr heulof-aer bi narhaq le-euq mae, “Ngar, ngaq-euq zaqlanr deuq naeq-aer Baqsaqkaq dzaqbyawr dzaqnya’ni, daqyan-euq kuvlawv aqgar jav-eu la?” ’
\v 12 Khoerngae, aqyawf, nawnyaf-anr laftav tiv-anr jav-eu lavsav taq-euq kuvlawv lawvma tiq lawv-anr sheuqhaw naeqlaf taef-a. Nawnyaf khoergar laeqhmq taq-awq.”
\p
\v 13 Aqyawfnyaf ir ngae, yawqjeq navluf Yeqsur nae aernaeq-euq lof-aer jav-eu gar ya’mawr-awr, aqyawfnyaf khoergar Baqsaqkaq dzaqbyawr laeqhmq-euq mae.
\s1 Sanqpaq-euq Cifhawq Dzaqbyawr
\r Mt 26:26-30; Mk 14:22-26; 1Glt 11:23-25
\p
\v 14 Aryamq keuvlar ngae, Yeqsur hawqje-anr jawqler-awr, ghaqkhaer deuq khawf aqyawf naeq-aer jawqluf-eu mae.
\v 15 Khoerngae, Yeqsur, aqyawf maf-anr heulof-aer aernaeq-euq mae, “Ngar, shaqzanq maqya daq-euq minav-aer, nawmaf naeq-aer Baqsaqkaq dzaqbyawr heubyawr dzaqtaf mawf duidui mir-a.
\v 16 Ngar, nawmaf-anr aernaeq nyar, Miqyaer uvlanr-eu lafkhoer, dzaqbyawr heu-euq dawqtsuif maq byanlar-euq khoer-aq, ngar dzaqbyawr heu-anr maqpar dzaq ma.”
\p
\v 17 Khoernar-aq, Yeqsur khmqmaq ciq-awr jaceuq-awr nae heulof-aer aer-eu mae, “Khmqmaq heu ciq-awr, tiq ghaq uicuiv uicuiv-aer dawr-awq.
\v 18 Ngar, nawmaf-anr aernaeq nyar, Miqyaer uvlanr-eu jeq maq keuvle-euq khoer-aq, ngar, aqgaf dzaruir heu maqpar dawr ma.”
\p
\v 19 Aqyawf, kaqmur paryur-awr, Miqyaer-euq guiqlanq-anr jaceuq-euq mae. Khoernar-aq, kaqmur ngawqpyaeq-awr, aqyawf maf-anr ciqnaeq-awr nae aer-eu, “Heu-aq, nawmaf-euq gharduq bifnaeq-eu ngaq-euq mawrdo ma. Nawmaf, ngaq-anr noeqkeuv-eu gharduq heulof-aer janr-awq.”
\p
\v 20 Khoerlof-aer durni, cifhawq dzaqghaq ngae, aqyawf aqgaf dzaruir danq-eu khmqmaq ciq-awr heulof-aer aer-eu mae, “Khmqmaq heu-aq, dawqma sarjax yawshuif-anr taf-eu ngaq-euq shiq ma. Shiq heu nawmaf-euq gharduq bi yoerle ma.
\v 21 Aerkhawf, hawsher-eq. Ngaq-anr anqdzaq-eu ghaq-euq aqlaf-aq, ngaq naeq-aer hawqje tiqje-anr jawqluf-eu ngar-a.
\v 22 Tsawrhaq-euq Zaqyo-aq, Miqyaer nae noeqtsaev taq-euq lof-aer ya’ir taef-a. Aerkhawf, aqyawf-anr anqdzaq-euq khoerghaq-aq, ghawqshar shaq-aer ya ghaesaef taef-a.”
\p
\v 23 Khoermirnae, zaqlanr deuq yawkaq ja-eu, aqyawf maf-euq lafkhoer khoerlof-aer janr-eu ghaq aqsur ghaq nga?
\s1 Aqgeu Ghaq Yahuiq Dzaeq-eu La?
\p
\v 24 Khoeruqtaf, aqyawf maf-euq lafkhoer nae huiqdzaeq-eu aqgeu ghaq nga laer sharnoeq-awr zaqlanr deuq yawkaq pyaerluf-eu mae.
\v 25 Khoerngae, Yeqsur, aqyawf maf-anr heulof-aer aernaeq-euq mae: “Aqcawq tsawrjeuq tsawrca-euq sanqpaq deuq-aq, mirkhanqzaq-anr zuiv-eu mae. Mirkhanqzaq-aq, aqyawf maf-euq khoertav aryaq jav-eu deuq-anr ‘Guiqlanq janrnaeq laf-eu deuq’ laer kur-eu mae.
\v 26 Aerkhawf, nawmaf khoerlof-aer taqjanr. Nawmaf-euq lafkhoer aqcawq navmaqtser huiqdzaeq-eu ghaq, aqcawq navmaqtser nyirdzaeq-eu ghaq geuf-awq. Aqyuif geuf-eu ghaq khawf, kuirlaf lof-aer geuf-awq.
\v 27 Aqgeu ghaq huiqdzaeq-eu la? Jawq-awr dzaqluf-eu ghaq-a lor? Maqngeur nar-aq, hawqbyawr lavdawv naeq-eu ghaq-a laq? Jawq-awr dzaqluf-eu ghaq huiqdzaeq-eu maqngeur-a lor? Aerkhawf, ngar-aq, nawmaf-euq ghanrcae hawqbyawr lavdawv naeq-eu ghaq lof-aer geufluf-eu ma.
\p
\v 28 “Aerkhawf, ngar tsermr haw-eu jeq-anr yadaq ngae, aqmyanluf ngaq naeq-aer jawr-eu-aq, nawmaf mae.
\v 29 NgaqDa, ngaq-anr uvlanr-euq jeq bifnaeq laf-euq lof-aer, ngar khawf, nawmaf-anr uvlanr-eu jeq bifnaeq ma.
\v 30 Heulof-aer bif-eu-aq, nawmaf, ngar uvlanr-eu mirkhanq-euq lafkhoer, ngaq-euq hawqje-anr jawq-awr, dzaqtaf dawrtaf-awr, dzoeqdzaq-euq nuirmanq-anr nuir-awr, Irsaqleqlav tsawrjeuq 12 jeuq-anr yarkhaq bidar-eu gharduq ma.”
\s1 Beqtuvluv, Yeqsur-anr Maqsiq Laer Pyaer Taef-a
\r Mt 26:31-35; Mk 14:27-31; Yh 13:36-38
\p
\v 31 Khoerngae, Yeqsur heulof-aer aer-eu mae, “Sirmoq-or! Sirmoq-or! Hawtaq-awq, caer-anr khaqjeq nae jeq-eu lof-aer naef Saqdaq, nawq-anr jeq-eu laer sharza taq-euq mae.
\v 32 Aerkhawf, nawr jan-eu jeq maqya byaerdzaeni, ngar, nawq-euq gharduq guiqlanq shar-euq ma. Nawr, ngar jawr-eu gar ghofkhoflar ngae, nawq-euq cawq zaqlanr nuideuq-anr ghaq bi khavlar-awq.”
\p
\v 33 Beqtuvluv, aqyawf-anr aernaeq-eu, “Sanqpaq-or! Ngar, nawq naeq-aer kuv-anr ur-ir-eu hawr-eu shir-eu gharduq khawf laeqhmqdan taq-euq ma.”
\p
\v 34 Khoerngae, Yeqsur aer-eu, “Beqtuvluv-or! Ngar, nawq-anr aernaeq nyar, nymrcif yapoer maq doerlar-euq minav-aer, nawr, ngaq-anr maqsiq laer smq pov keuvni pyaer taef-a.”
\s1 Pyur Pawqbaev, Paertanr Hawr-eu Micaer
\p
\v 35 Yeqsur, aqyawf maf-anr aernaeq-eu, “Ngar, nawmaf-anr pyur pawqbaev, paertanr hawr-eu saeqnawv maqyurni ir-awq laer khaerghae ngae, nawmaf-anr tiqjeqpaq mawflar-euq la laq?”
\p Aqyawfmaf aer-eu, “Tiqjeq-iq maq mawflar-aq.”
\p
\v 36 Yeqsur, aqyawf maf-anr heulof-aer aernaeq-euq mae: “Aerkhawf, nymq-mr povjawr-aq, pyur pawqbaev jav-eu deuq yurghae-awr, paertanr jav-eu deuq khawf shaf ghae-awq. Micaer maqjav-eu deuq maeqtsoeq anq-awr micaer zeur-ir-awq.
\v 37 Ngar, nawmaf-anr aernaeq nyar,
\p \qt ‘Aqcawq, aqyawf-anr mrbanq mrlaeq-euq deuq naeq-aer sawxanr taef-a’\qt* \rq (Isy 53:12)\rq*
\nb laer boftaq-euq Yaerbof heudawq ngaq-euq lafkhoer ya byanlar taef-a. Aqjeq mirnae aernar-aq, ngaq-euq garkawv khar boftaq-euq deuq ya byanlar taef-a.”
\p
\v 38 Khoerngae, aqyawfmaf aer-eu, “Sanqpaq-or! Haeq, heugar micaer nyiq kanr jav ngar-a.” Yeqsur aer-eu, “Ghaq taef-a.”
\s1 Saqloq Gawqjawq-anr Guiqlanq Sharler-euq
\r Mt 26:36-46; Mk 14:32-42
\p
\v 39 Yeqsur dov-ir-awr, aqmyanmyan janr-eu lof-aer Saqloq gawqjawq-anr davler-euq mae. Zaqlanr deuq khawf aqyawf-euq maeqnan cantaedav lef-euq mae.
\v 40 Yeqsur khoergar lekeuv ngae, aqyawf maf-anr aernaeq-eu, “Nawmaf murjur jurlar-eu gar maqya tawvlerni guiqlanq shar-awq.”
\p
\v 41 Khoernar-aq, aqyawf, aqyawfmaf jawr-eu gar nae khaqlo darbiq tiq biq kaq-eu gar ir-awr, pawqtsuif pawqdmq dmq-awr guiqlanq shar-eu lafkhoer aer-eu,
\v 42 “Aqda-or! Nawr nuima tsaq nar-aq, khmqmaq heu ngaq-anr nae ciqdzae naeqlaf-awq. Aerkhawf, ngar nuima tsaq-eu lof-aer taqbi pyeuf. Nawr nuikhanr shir-eu lof-aer bipyeuf law.”
\p
\v 43 Khoerngae, mqtav ghaqkhaer tiq ghaq mq-anr nae aqyawf jawr-eu gar dovle-awr, aqyawf-anr ghaq biflanq le-euq mae.
\v 44 Yeqsur shaqzanq mr duidui-eu mirnae, yawbae navmaqtser, yawshaq-anr teufler-awr guiqlanq parshar-euq mae. Aqyawf-euq kuqpyur, shiq lof-aer pyeuf-ir-awr, mirtsa dzavka luf-eu mae.
\p
\v 45 Aqyawf guiqlanq sharghaq-awr tur-awr nae, zaqlanr deuq jawr-eu gar ghoflar ngae, aqyawfmaf noeqshaq duidui-eu mirnae yufkhav taq-euq gar ya’mawr-euq mae.
\v 46 Khoerngae, aqyawf maf-anr aernaeq-eu, “Nawmaf aqjeq mirnae yufkhav luf-eu le? Murjur jurlar-eu gar maqya tawvlerni, tur-awr guiqlanq shar-awq.”
\s1 Yeqsur Binyaef-euq
\r Mt 26:47-56; Mk 14:43-50; Yh 18:3-11
\p
\v 47 Yeqsur khoerlof-aer aernaeqluf ngae, ghaqkhaer 12 ghaq-euq lafkhoer keuq-eu Yurdav laer kur-eu khoerghaq jeqhuq huq-awr, tsawrhaq armaf mafma sheuq-awr oe-euq mae. Yurdav, Yeqsur-anr maeqsaw saw-eu laer, Yeqsur-euq dawqpae lepae-euq mae.
\v 48 Khoerngae, Yeqsur, aqyawf-anr aernaeq-eu, “Yurdav-or! Nawr maeqsaw saw-awr, Tsawrhaq-euq Zaqyo-anr anqdzaq-eu ma laq?”
\p
\v 49 Aqjeq pyeuflar-eu ghae-eu nga laer Yeqsur-anr jawrjawq taq-euq deuq hawsiq-awr aer-eu, “Sanqpaq-or! Nga’maf, micaer nae coer-awq laq?”
\v 50 Aqyawf maf-euq lafkhoer-euq tiq ghaq, ♦pirma yawhuiq ghaq-euq kuirlaf zaqkhav-anr coerghae-awr, khoerghaq-euq naqpaf armar paw pyawq coertsaev ghae-euq mae.
\p
\v 51 Khoerngae, Yeqsur aerkhof naeq-eu, “Ghaq-ar. Taqpar janr!” Khoernar-aq, kuirlaf zaqkhav khoerghaq-euq naqpaf-anr toeqciv-awr lavtaq naeq-euq mae.
\p
\v 52 Khoerngae, Yeqsur-anr lavtsoeq-eu laer oe-euq pirma aqyuif deuq, uqduq tanqnymr nymrma-anr lofpir-eu aqyuif deuq hawr-eu aqyuif aqtsu deuq-anr Yeqsur heulof-aer aernaeq-euq mae, “Nawmaf smrkhoeq tanrjoe-anr nyaef-eu lof-aer, micaer baf, darkawq sheu-awr ngar jawr-eu gar oe-euq le lor?
\v 53 Ngar yawqnan navluf nawmaf naeq-aer uqduq tanqnymr nymrma-anr jawrluf-eu khawf, nawmaf, ngaq-anr maqnyaef-a. Aerkhawf, aryamq heu-aq, nawmaf-euq aryamq mae. Nymq-mr-aq, yawzanr-euq baoq uvlanr luf-eu mae.”
\s1 Beqtuvluv, Yeqsur-anr Maqsiq Laer Pyaer-euq
\r Mt 26:69-75; Mk 14:66-72; Yh 18:25-27
\p
\v 54 Khoerngae, aqyawfmaf, Yeqsur-anr nyaef-awr, aqyawf-anr sheuqghae-awr, pirma yawhuiq ghaq-euq nymr-anr sheuqur lef-euq mae. Beqtuvluv-aq, uicuiv garmanr kaq-eu gar cantae luf-eu mae.
\v 55 Khoerngae, aqcawq, povka miqdzaq bawdof-awr, tiqgar taef-aer nuirluf-eu gar, Beqtuvluv khawf aqyawfmaf naeq-aer nuirler-euq mae.
\v 56 Beqtuvluv, miqdzaq bya-eu gar nuirluf ngae, kuirlaf zaqkhav aqbur tiq ghaq ya’mawr-awr, aqyawf-anr hawtsov taq-awr aer-eu, “Heughaq khawf, aqyawf naeq-aer jawr-euq tsawrhaq mae.”
\p
\v 57 Aerkhawf, Beqtuvluv pyaer-eu, “Zaqmiq aqbur-or! Ngar, aqyawf-anr maq siqnya nya.”
\p
\v 58 Ghawqmyanr maqghae-aer, yawqghaqyawq, Beqtuvluv-anr mawr-awr aer-eu, “Nawr khawf aqyawf maf-euq armur-anr keuq-eu tiq ghaq ngar-a.” Khoerngae, Beqtuvluv aer-eu, “Tsawrhaq heu-aq, ngar maqngeur laer aernar-aq.”
\p
\v 59 Naqliq tiq laf aerghaqni kar-ir ngae, yawqghaqyawq khaqduqni paraer taertaeq-eu, “Heughaq-aq, aqdir aqmar aqyawf naeq-aer jawr-euq tsawrhaq ngar-a. Aqjeq mirnae aernar-aq, aqyawf khawf Gaqliqlaer tsawrhaq beu.”
\p
\v 60 Aerkhawf, Beqtuvluv parpyaer-eu, “Tsawrhaqzaq-or, nawr aqjeq aerluf-eu teu, ngaq-anr maq siqlar nya!” Aqyawf khoerlof-aer aerluf ngae yapoer doerlar-euq mae.
\v 61 Khoerngae, Sanqpaq Yeqsur, Beqtuvluv jawr-eu paw ghawrpyawr lef-awr Beqtuvluv-anr hawcawq-euq mae. Khoerngae, Beqtuvluv, Sanqpaq Yeqsur nae aqyawf-anr aernaeq-euq dawq heudawq noeqdov ler-euq mae, “Yapoer maq doerlar-euq minav-aer, nawr, ngaq-anr maq siqnya nya laer smq pov keuvni pyaer taef-a.”
\v 62 Khoernar-aq, Beqtuvluv dov-ir-awr nuima cawv-eu lafkhoer ngoer duidui-euq mae.
\s1 Yeqsur-anr Aqjaf Jafnaeq-euq
\r Mt 26:67-68; Mk 14:65
\p
\v 63 Yeqsur-anr nyaef-awr hawluf-eu tsawrhaq khoerdeuq, aqyawf-anr aqjaf jafjaf-aer diq-euq mae.
\v 64 Khoeruqtaf, aqyawf-euq myavnuiv-anr kafkaq-awr taev-awr nae aer-eu, “Nawq-anr taev-euq aqsur ghaq la laer, nawr, Miqyaer gharduq ngaeqdan hawsher-eq!”
\v 65 Aqyawfmaf, aqyawf-anr coeqler paq-aer yaeqbawq saerlu-aer ghawqmya jeq ngaeqnaeq-euq mae.
\s1 Khavma Armur, Yeqsur-anr Yarkhaq Dar-euq
\r Mt 26:57-68; Mk 14:53-65; Yh 18:12-14,19-24
\p
\v 66 Uqbya byalar-euq naeq-aer, Yurdav tsawrhaq-euq aqyuif aqtsu deuq, pirma aqyuif deuq hawr-eu zanr maeq-eu deuq tiqkawv lof-aer uiqler-awr, Yeqsur-anr aqyawf maf-euq ♦khavma armur\f + \fr 22:66 \fk Khavma armur \ft Armur heumur-euq lafkhoer tsawrhaq heudeuq keuq-eu mae: pirma aqyuif deuq, aqyuif aqtsu deuq hawr-eu zanr maeq-eu deuq.\f* bawqdzaq-eu gar sheuqur lef-awr nae aer-eu,
\v 67 “Nawr Kali mar-iq, nga’maf-anr aernaeq laf-awq lawr.” Khoerngae, Yeqsur, aqyawf maf-anr heulof-aer aernaeq-euq mae, “Ngar, nawmaf-anr aernaeq law-awr khawf, nawmaf maqjan-ar.
\v 68 Ngar, nawmaf-anr narhaq law-awr khawf, nawmaf, ngaq-anr maq aerkhof naeqlaf-eu uqtaf, maq pyaeqnaeq laf-ar.
\p
\v 69 \qt Aqkar nar-aq, Tsawrhaq-euq Zaqyo-aq, Miqyaer-euq baoq-euq armar paw ya’nuir taef-a.” \qt* \rq (Jc 110:1)\rq*
\p
\v 70 Khoerngae, aqyawfmaf dawqtawvluf aer-eu, “Tox-aer mar-iq, nawr-aq, Miqyaer-euq Zaqyo nga aerlawq?” Yeqsur, aqyawf maf-anr aernaeq-eu, “Nawmaf aer-eu lof-aer ngar pyeuf-eu ma.”
\v 71 Khoerngae, aqyawfmaf aer-eu, “Aqduimaf sarkir nuijeq aqjeq parmawf-eu? Aqjeq mirnae aernar-aq, aqyawf-euq khaqmae nae ngaeqdov lef-euq dawq, aqduimaf ya gaqghaq-euq ma.”
\c 23
\s1 Pirlav, Yeqsur-anr Narhaq-euq
\r Mt 27:1-2,11-14; Mk 15:1-5; Yh 18:28-38
\p
\v 1 Khoerngae, uiqlar taq-euq tsawrhaq armaf maflan-aer turlar-awr, Yeqsur-anr Pirlav jawr-eu gar sheuqghae-euq mae.
\v 2 Yeqsur-euq khoertav iqbax taqtaq-aer aer-eu, “Tsawrhaq heughaq-aq, nga’maf-euq tsawrjeuq tsawrca-anr nanrpov-aer daefni sheuqbanq-awr, sanqpaq Gaersaq-anr jeq taq dovnaeq laer lavtsoeq-eu uqtaf, yawqhar yawha Kali laer kur-eu Sanqpaq ma laer khawf, aqyawf aer-eu gar nga’maf yagaq ya’mawr-euq ma.”
\p
\v 3 Pirlav, Yeqsur-anr narhaq-eu, “Nawr, Yurdav tsawrhaq-euq Sanqpaq le lor?” Khoerngae, Yeqsur aerkhof naeq-eu, “Nawr aer-eu lof-aer ngeur ma.”
\p
\v 4 Khoernar-aq, Pirlav, pirma aqyuif deuq hawr-eu tsawrhaq armaf mafma deuq-anr aernaeq-eu, “Ngar, tsawrhaq heughaq-euq lafkhoer yawlaeq tiqjeq-iq maq povmawrnya nya.”
\p
\v 5 Aerkhawf, aqyawfmaf ngaeq-aer nar-aq ngaeq-aer yawkhav-aer aer-eu, “Tsawrhaq heughaq-aq, Yurdav mirkhanq doeni maeqmaeq-aer, tsawrhaq baqmaf deuq bi luiqgha lar-euq mae. Gaqliqlaer mirkhanq-anr nae maeqdanq bae-awr, heugar keuvni maeqkeuv lef-euq mae.”
\s1 Heqlor Jawr-eu Gar Sheuqghae-euq
\p
\v 6 Pirlav, Gaqliqlaer laer aer-eu dawq yagaq ngae, tsawrhaq heughaq Gaqliqlaer tsawrhaq-a laq laer narhaq-euq mae.
\v 7 Yeqsur-aq, Heqlor uvlanr-eu mirkhanq-anr jawr-eu tsawrhaq nga laer Pirlav yasiq ngae, Yeqsur-anr Heqlor jawr-eu gar bi sheuqghae-euq mae. Khoerngae, Heqlor khawf Yeqlursaqlaeq-anr jawrluf-eu mae.
\p
\v 8 Heqlor, Yeqsur-anr ya’mawr ngae laqkhaqcaer duidui-eu mae. Aqjeq mirnae aernar-aq, aqyawf, Yeqsur-euq garkawv ghawqmya jeq yagaq-awr, Yeqsur-anr mawrmawf-eu myanrlar-euq uqtaf, aqyawf khavjeq-aer ghae-eu tiqjeqnav janr-eu gar khawf ya’mawrni noeqtmq taq-euq mae.
\v 9 Khoermirnae, aqyawf, Yeqsur-anr ghawqmya jeq narhaq-euq mae. Aerkhawf, Yeqsur dawq tiqdawq-iq maq ngaeqkhof naeq-aq.
\v 10 Pirma aqyuif deuq hawr-eu zanr maeq-eu deuq yawf-awr, Yeqsur-anr iqbax yawkhav-aer taq-eu mae.
\v 11 Heqlor hawr-eu aqyawf-euq guirzaq deuq, Yeqsur-anr shafdawr-ir ni janrnaeq-awr, aqjaf jafnaeq-euq mae. Khoernar-aq, guirzaq deuq nae aqyawf-anr muiq duidui-eu paerkhanq paermanr bidm-awr, Pirlav jawr-eu gar bi sheuqkhof ha-ir-euq mae.
\v 12 Dzeurlaf ngae, Heqlor hawr-eu Pirlav tiqghaq tirghaq muir-euq mae. Aerkhawf, khoerngae nan aqyawfnyaf tiqghaq tirghaq ghoerlar-euq mae.
\s1 Yeqsur Yashirni Dartsaev-euq
\r Mt 27:15-26; Mk 15:6-15; Yh 19:1-16
\p
\v 13 Khoerngae, Pirlav, pirma aqyuif deuq, aqyuif geuf-eu deuq hawr-eu tsawrhaq baqmaf-anr kuruiq-awr,
\v 14 aqyawf maf-anr heulof-aer aernaeq-euq mae: “Tsawrhaq heughaq, tsawrhaq baqmaf-anr sheuqbanq-eu ghaq mae laer nawmaf aer-awr, ngar jawr-eu gar sheuqlaf-euq mae. Hawsher-eq. Ngar, nawmaf-euq maeqshi aqyawf-anr narhaqtser ngae, nawmaf, aqyawf-euq khoertav iqbax taq-eu lof-aer, ngar yawlaeq tiqjeq-iq maq povmawrnya nya.
\v 15 Ngar, nawmaf-anr Heqlor jawr-eu gar bi’ir-euq ma lawr. Aqyawf khawf, Yeqsur-euq lafkhoer yawbanq maq povmawr nya-aq. Haeqsher-eq, heughaq-aq, shir paq-aer geux-eu yawbanq mrtaq-euq tiqjeq-iq maqjav nga.
\v 16 Khoermirnae, ngar, aqyawf-anr diq-awr pyaeqnaeq ma.”
\v 17 (Baqsaqkaq yawbui kharbui ngae, Pirlav, aqyawf maf-euq gharduq tiq ghaq-anr ya pyaeqnaeq-eu mae.)
\p
\v 18 Khoerngae, tsawrhaq baqmaf maflanni tiqkawv lof-aer gur-eu, “Tsawrhaq teughaq-anr saefdzae-awr, nga’maf-euq gharduq Baqlaqbar pyaeqnaeq laf-awq.”
\p
\v 19 Baqlaqbar-aq, meuq khoermeuq-euq lafkhoer puiq-awr, tsawrhaq khawf saef-euq mirnae, kuv-anr bi nyaefur taq-euq mae.
\v 20 Pirlav, Yeqsur-anr pyaeqnaeq mawf-eu mirnae, tsawrhaq khoerdeuq-anr tersar yawkhav-aer tiq pov par aernaeq-euq mae.
\v 21 Aerkhawf, aqyawfmaf yawkhav-aer pargur-eu, “Aqyawf-anr lafyaq-euq khoertav tafsaef-awq. Lafyaq-euq khoertav tafsaef-awq!”
\p
\v 22 Khoerngae, Pirlav smq pov tiqpov aqyawf maf-anr aernaeq-eu, “Aqjeq mirnae bi tafsaef mawf-eu nya? Aqyawf yawdoer jeq mrtaq-euq aqgeu jeq jav-eu la? Ngar, aqyawf-euq lafkhoer shir paq-aer mrbanq taq-euq yawbanq tiqjeq-iq maq povmawr-aq. Khoermirnae, ngar, aqyawf-anr diq-awr pyaeqnaeq ma.”
\p
\v 23 Aqyawf-anr lafyaq-euq khoertav tafsaef-awq laer aqyawfmaf hawr-eu, pirma aqyuif deuq yawkhav-aer gur-awr aertaer taeq-eu mirnae, arsaq saqlar ngae, aqyawfmaf nae gurghaq-euq mae.
\v 24 Khoermirnae, aqyawfmaf geufmawf-eu lof-aer Pirlav dartsaev naeq-euq mae.
\v 25 Mirkhanq-anr puiq-awr, tsawrhaq-anr saef-euq mirnae, kuv-anr bi nyaefur taq-euq khoerghaq-anr-aq, aqyawfmaf shar-eu lof-aer pyaeqdov naeq-euq mae. Yeqsur-anr-aq, aqyawfmaf janrnaeq mawf-eu lof-aer janrnaeq nya’ni, aqyawf maf-euq aqlaf-anr a’naeq-euq mae.
\s1 Yeqsur-anr Tafsaef-euq
\r Mt 27:32-44; Mk 15:21-32; Yh 19:17-27
\p
\v 26 Yeqsur-anr sheuqdov ghaeluf ngae, Kurleqniq-anr jawr-eu Sirmoq, pu paw nae larluf-eu gar nyaef-awr, aqyawf-anr lafyaq bafdav naeq-awr nae, Yeqsur-euq maeqnan bi cantae-euq mae.
\v 27 Tsawrhaq armaf mafma, Yeqsur-euq maeqnan cantae luf-eu mae. Khoerdeuq-euq lafkhoer, zaqmiq aqbur ghawqmya ghaq Yeqsur-euq baqda’nae dawqkawq kawqkawq-aer tsawrngoer ngoerluf-eu mae.
\v 28 Yeqsur, aqyawf maf-anr nanrghof ghofhaw-awr heulof-aer aernaeq-euq mae, “Yeqlursaqlaeq-euq zaqmiq deuq-or! Ngaq-euq gharduq yawkhav-aer taqngoer. Aerkhawf, nawmaf yawqha-euq gharduq hawr-eu yawqha-euq zaq-euq gharduq ngoer-awq.
\v 29 Aqjeq mirnae aernar-aq, heulof-aer ya’aer-eu arnan aryamq keuvle taef-a, ‘Maqbaw aqma deuq, zaq maqbaw haw-euq uqmav deuq, zaqnanq-anr aqcoer maqbi dawrhaw-euq zaqmiq aqbur deuq-aq, guiqlanq huiq-eu mae.’
\v 30 Khoerngae,
\p \qt ‘Aqyawfmaf, gawqjawq deuq-anr, “Nga’maf-anr byavtaeq lef-awq” laer aernaeq-awr, gawqdur deuq-anr, “Nga’maf-anr daeqkaq naeqlaf-awq” ’ \qt* \rq (Hs 10:8)\rq*
\nb laer aernaeq taef-a.
\p
\v 31 Aqyawfmaf, arbawr yawjmq-anr heunav nav-aer janrnaeq nar-aq, arbawr yawgui-anr ngeurdzaeq arnavni janrnaeq nmr-mq?”
\p
\v 32 Khoerngae, Yeqsur naeq-aer tiqkawv lof-aer bisaef-eu laer yawbanq jeq mr-euq nyiq ghaq-anr khawf sheuqdov ghaeluf-eu mae.
\v 33 Uqduqkhmq laer kur-eu khoertsanr-anr lekeuv ngae, aqyawfmaf, Yeqsur-anr lafyaq-euq khoertav taftaeq-euq mae. Yawbanq jeq mr-euq khoer nyiq ghaq-anr khawf, armar paw tiq ghaq, arcar paw tiq ghaq laer taftaeq taq-euq mae.
\v 34 Khoerngae, Yeqsur aer-eu, “Aqda-or! Aqyawf maf-euq iqbax-anr pyaeqnaeq-awq. Aqjeq mirnae aernar-aq, aqyawfmaf aqjeq mrluf-eu le laer aqyawfmaf maq siqnya-a.” Khoerngae, aqyawfmaf shaevtsaq tsaq-awr, Yeqsur-euq maeqtsoeq birgeuf-euq mae.
\p
\v 35 Tsawrhaq baqmaf khoergar yawf-awr hawluf-eu mae. Uvlanr-eu tsawrhaq deuq, Yeqsur-anr aqjaf jafjaf-aer aer-eu, “Aqyawf, aqcawq-anr bibuq-ir-euq mae. Aqyawf-aq, Miqyaer nae tserdov taq-euq Kali laer kur-eu ghaq ngeur nar-aq, yawqhar yawqha bibuq-ir sher-eq.”
\p
\v 36 Guirzaq deuq khawf dawqpae lar-awr nae, caermyawvni ghae-eu aqgaf dzaruir, aqyawf-anr bidawr-eu laer cawqnaeq-awr, aqjaf jafjaf-aer aer-eu,
\v 37 “Nawr, Yurdav tsawrhaq-euq Sanqpaq ngeur nar-aq, yawqhar yawqha bibuq-ir-awq lawr.”
\p
\v 38 Yeqsur-euq laftavdzer, Lorma, Heqlaqsar hawr-eu ♦Heqbyaer sanqbof nae heulof-aer boftaq-euq mae:
\p HEUGHAQ-AQ, YURDAV TSAWRHAQ-EUQ SANQPAQ MAE.
\p
\v 39 Khoerngae, tiqkawv lof-aer bi taftaeq taq-euq yawbanq jeq mr-euq nyiq ghaq-anr nae tiq ghaq, Yeqsur-anr yaeqbawq saerlu-aer aer-eu, “Nawr, Kali ngeur mar-iq, yawqhar yawqha bibuq-ir-awr, nga’nyaf-anr khawf bibuq-ir naeqlaf-awq.”
\p
\v 40 Aerkhawf, yawqghaqyawq, khoerghaq-anr heulof-aer daeqnaeq-euq mae, “Nawr, aqyawf lof-aer dartsaev taq-euq gar ya daqluf-eu khawf, Miqyaer-anr maqguv nya lor?
\v 41 Arnyaf heulof-aer yadaq-eu-aq tsaq mae. Arnyaf mrbanq-euq mirnae, daq paq-aer ghae-eu lof-aer daqluf-eu ma. Aerkhawf, teughaq-aq, tiqjeq-iq maq mrbanq-aq.”
\p
\v 42 Khoernar-aq, aqyawf, Yeqsur-anr aernaeq-eu, “Sanqpaq Yeqsur-or! Nawr uvlanr-eu jeq keuvle ngae, ngaq-anr taqngaer naeqlaf de-eq.”
\p
\v 43 Khoerngae, Yeqsur, aqyawf-anr aernaeq-eu, “Ngar, nawq-anr aqdirma-aer aernaeq nyar. Iqnan, nawr, ngaq naeq-aer Baqlaqdirsuv-euq lafkhoer yajawr taef-a.”
\s1 Yeqsur Saf Tsaev-euq
\r Mt 27:45-56; Mk 15:33-41; Yh 19:28-30
\p
\v 44 Khoerngae, nanlov caelar-euq nar-aq, uqciftaw naqliq smr laf-anr keuvni, mirtsaq dawqtawvluf zanrtsuini pyeuf-ir-awr,
\v 45 nanrma-euq yawshaef maqbya-a. Khoerngae, uqduq tanqnymr nymrma-euq lafkhoer tawtaq-euq lawvkaq saqpar ghanrcae-anr nae nyiq pav-aer pyaq-ir-euq mae.
\v 46 Khoerngae, Yeqsur tersar yawkhav-aer gur-eu,
\p \qt “Aqda-or! ‘Ngar, ngaq-euq saflar, nawq-euq aqlaf-euq lafkhoer a’naeq ma. ’ ” \qt* \rq (Jc 31:5)\rq*
\p Aqyawf khoerlof-aer aerghaq-euq nar-aq, saf tsaev-euq mae.
\v 47 Yardzoeq guirhuq tiq ghaq khoerlof-aer pyeuflar-euq gar ya’mawr ngae, Miqyaer-anr ciqhuiq ciqmanr-eu lafkhoer aer-eu, “Tsawrhaq heughaq-aq, aqdir aqmar tsaq-awr dawr-eu tsawrhaq ngar-a!”
\p
\v 48 Khoergar uiq-awr hawluf-eu tsawrhaq armaf maflanni khoerlof-aer pyeuflar-euq gar ya’mawr ngae, yawqha-euq khanq-anr terter-aer ghof-ir-euq mae.
\v 49 Aerkhawf, Yeqsur-anr siqnya-eu tsawrhaq deuq hawr-eu Gaqliqlaer mirkhanq-anr nae aqyawf-euq maeqnan cantae luf-eu zaqmiq aqbur deuq, heudeuq dawqtawvluf uicuiv garmanr kaq-eu gar yawf-awr, pyeuflar luf-eu heudeuq-anr hawluf-eu mae.
\s1 Yeqsur-anr Bafpanq-euq
\r Mt 27:57-61; Mk 15:42-47; Yh 10:38-42
\p
\v 50 Khoerngae, Yorsaev laer kur-eu dawr-awr tsaq-eu tsawrmuiq tsawrjaq tiq ghaq jawr-eu mae. Aqyawf-aq, khavma armur-euq lafkhoer keuq-eu tiq ghaq mae.
\v 51 Aerkhawf, aqyawf, khavma armur nae bawqtsaev-awr mr-euq gar nuima maqtsaq-a. Aqyawf-aq, Aqlirmaqtaeq-anr jawr-eu, Miqyaer uvlanr-eu jeq-anr dawqluf-eu tiq ghaq mae.
\v 52 Aqyawf, Pirlav jawr-eu gar le-awr, Yeqsur-euq mawrdo sharler-euq mae.
\v 53 Khoernar-aq, Yeqsur-euq mawrdo bafka-awr, sheqsha saqpar nae mawrtawv tawv-awr, tiqghaq-iq maq bafpanq haw-euq, khaqlo-anr taftaq-euq lmqbymr-euq lafkhoer bafpanq-ir-euq mae.
\v 54 Khoerngae nan-aq, ♦laeqhmq-eu arnan pyeuf-awr, landaw jawrnan keuvlar shaw-iq-eu mae.
\p
\v 55 Gaqliqlaer mirkhanq-anr nae Yeqsur naeq-aer lar-euq zaqmiq aqbur deuq-aq, narkhan pawdzer cantae lef-awr, lmqbymr-anr hawr-eu Yeqsur-euq mawrdo aqjox-aer baftaq yaf-euq gar ya’mawr-euq mae.
\v 56 Khoernar-aq, aqyawfmaf ghofler-awr, yawsaw jeq hawr-eu tsir yawsaw deuq laeqhmq taq-euq mae. Zanrdawq khofdawq aertaq-euq lof-aer, landaw jawrnan ngae nan-aq, aqyawfmaf ghaqnaq naq-euq mae.
\c 24
\s1 Yeqsur Ghofdaef Lar-euq
\r Mt 28:1-10; Mk 16:1-8; Yh 20:1-10
\p
\v 1 Tiqjaw-euq lafkhoer yawbae ngae nan uqbya byataw, zaqmiq aqbur khoerdeuq, aqyawfmaf nae laeqhmq taq-euq yawsaw jeq yur-awr, zaqmiq aqbur nuideuq naeq-aer lmqbymr-anr ir-euq mae.
\v 2 Khoerngae, lmqbymr-euq ghaqkhaeq-anr ngawqtsoeq taq-euq khaqlo khoersiq ngawqdzae taq-euq gar ya’mawr-euq mae.
\v 3 Aqyawfmaf urler ngae, Sanqpaq Yeqsur-euq mawrdo jav-eu maqmawr-aq.
\v 4 Khoerngae, heulof-aer pyeuflar-euq mae. Aqyawfmaf garkawv khoer-anr zanq duidui ler-awr jawrluf ngae, yawshaef bya-eu maeqtsoeq dmluf-eu tsawrhaq nyiq ghaq dovle-awr, dawqpae yawfluf-eu mae.
\v 5 Zaqmiq aqbur khoerdeuq guv-ir-awr, mirtsa awbyav taq-euq mae. Tsawrhaq khoer nyiq ghaq, aqyawf maf-anr heulof-aer aernaeq-euq mae, “Aqjeq mirnae daefluf-eu tsawrhaq-anr shir-euq tsawrhaq taqduq-anr povle-euq le?
\v 6 Aqyawf ghofdaef lar-awr, heugar maqpar jawr-eu mae. Aqyawf, Gaqliqlaer mirkhanq-anr jawr ngae nae, nawmaf-anr aqjox-aer aernaeq taq-euq dawq-anr noeqmawr-awq.
\v 7 Aqyawf aer-eu, ‘Tsawrhaq-euq Zaqyo-aq, iqbaxzaq-euq aqlaf-anr yabi a’naeq taef-a. Khoernar-aq, lafyaq-euq khoertav yabi tafsaef-awr, smq nan keuvlar nar-aq, par ghofdaeflar taef-a.’ ”
\p
\v 8 Khoerngae, aqyawfmaf, Yeqsur-euq dawq noeqdov ler-awr,
\v 9 lmqbymr-anr nae ghoflar-awr, ghaqkhaer 11 ghaq hawr-eu nuideuq dawqtawv luf-anr garkawv khoerdeuq dawqtawvluf dzawrnaeq-euq mae.
\v 10 Ghaqkhaer deuq-anr garkawv khoer dzawrnaeq ler-euq zaqmiq aqbur khoerdeuq-aq, Maqliv Maqgaqdaqlar, Yorhaqna, Yaqkov-euq aqma Maqliv hawr-eu, aqyawfmaf naeq-aer jawr-eu zaqmiq aqbur nuideuq mae.
\v 11 Zaqmiq aqbur khoerdeuq-euq dawq-aq, ghaqkhaer deuq-euq gharduq gardanr maqtsoeq-eu garkawv-a laer noeq-eu mirnae, ghaqkhaer deuq, aqyawf maf-anr maqjan-a.
\v 12 Beqtuvluv tur-awr, lmqbymr-euq ghaqkhaeq-anr caevkeuv ghae-awr, uqduq tanqmof-awr lafkhoer pawdzer cuhu ngae, sheqsha saqpar taef-aer jav-eu gar ya’mawr-euq mae. Pyeuflar-euq garkawv deuq-anr aqyawf zanqler-awr ghofler-euq mae.
\s1 Ermawf Pu-anr Ir-euq
\r Mk 16:12-13
\p
\v 13 Khoerngae nan, zaqlanr deuq-euq lafkhoer keuq-eu nyiq ghaq Yeqlursaqlaeq-anr nae shif lotsov\f + \fr 24:13 \fk Shif lotsov \ft Heu-aq, shif maiq (mile), maqngeur nar-aq, 11 kivlomanr (kilometer) aerghaq kaq-eu gar aermawf-eu mae.\f* kaq-eu, Ermawf laer kur-eu pu-anr irluf-eu mae.
\v 14 Pyeuflar-euq garkawv khoerdeuq dawqtawvluf, aqyawfnyaf jaluf-eu mae.
\v 15 Aqyawfnyaf khoerlof-aer ja’ur jasawx-eu lafkhoer canluf ngae, Yeqsur, aqyawf nyaf-euq dawqpae lar-awr, aqyawfnyaf naeq-aer canluf-eu mae.
\v 16 Aerkhawf, Yeqsur nga laer maqya siqni, aqyawf nyaf-euq myavnuiv-anr daeqkaq taq-euq lof-aer dur-eu mae.
\p
\v 17 Yeqsur, aqyawf nyaf-anr narhaq-eu, “Nawnyaf aqjeq-euq garkawv jaja-aer noeqshaq-eu lafkhoer canluf-eu le?”
\p
\v 18 Khoerngae, aqyawf nyaf-euq lafkhoer nae Gaqlawrpar laer kur-eu ghaq, aqyawf-anr aernaeq-eu, “Nymq-mr heumyav nan-euq lafkhoer pyeuflar-euq garkawv deuq maq siqnya-eu, Yeqlursaqlaeq-anr lartaq-euq daqyan-aq, nawr tiq ghaq jawr-eu taef jeq ngar-a.”
\p
\v 19 Yeqsur, aqyawf nyaf-anr narhaq-eu, “Aqjeq pyeuflar-euq la?” Khoerngae, aqyawfnyaf heulof-aer aer-eu mae: “Naqzaqlaer tsawrhaq Yeqsur-euq garkawv lawr. Aqyawf-aq, Miqyaer gharduq ngaeqdan-eu tsawrhaq tiq ghaq mae. Miqyaer-euq maeqshi hawr-eu tsawrhaq dawqtawv luf-euq maeqshi, ngaeq-awr mr-eu baoq zawr huiq-eu tiq ghaq mae.
\v 20 Pirma aqyuif deuq hawr-eu aqdui-anr uvlanr-eu aqyuif aqtsu deuq, aqyawf yashirni yarkhaq bidar-eu gharduq a’naeq-awr, lafyaq-euq khoertav bi tafsaef-euq mae.
\v 21 Aqyawf-aq, Irsaqleqlav tsawrjeuq tsawrca-anr kakhof le-eu ghaq ngeur-eu paq laer nga’maf noeqtmq-euq ma. Khoeruqtaf, garkawv heudeuq pyeuflar-euq-aq, iqnan smq nan byanlar-euq mae.
\v 22 Khoernar-aq, nga’maf-euq armur-euq lafkhoer jawr-eu, zaqmiq aqbur tiqpavnav deuq, nga’maf-anr yawkhav-aer zanqler paq-aer janrnaeq laf-eu mae. Nymrshawq yawnaf-aer aqyawfmaf lmqbymr-anr irkeuv ngae,
\v 23 Yeqsur-euq mawrdo jav-eu gar maqmawr-aq jer. Khoerngae, aqyawfmaf ghoflar-awr, aqyawf maf-anr mqtav ghaqkhaer mawrle-awr, Yeqsur daefluf mae laer mqtav ghaqkhaer, aqyawf maf-anr aernaeq laf-euq mae laer aer-eu mae.
\v 24 Nga’maf-euq tsawrhaq tiqpavnav deuq lmqbymr-anr haw-ir ngae, zaqmiq aqbur khoerdeuq nae aer-eu lof-aer jav-eu gar ya’mawr-euq khawf, Yeqsur-anr-aq maqya mawr-aq.”
\p
\v 25 Khoerngae, Yeqsur, aqyawf nyaf-anr heulof-aer aernaeq-euq mae, “Aqdzawq argan deuq-or! Nawmaf-aq, Miqyaer gharduq ngaeqdan-eu tsawrhaq nae aertaq-euq dawqtawv luf-anr jan-eu gharduq, nawmaf-euq nuima zawr-aer myaf-eu nga!
\v 26 Kali shaqzanq heudeuq yadaq ghaq-awr nae taef-aer, aqyawf-euq yawshaef khanqsaer-euq lafkhoer ya urler-eu maqngeur-a lor?”
\p
\v 27 Khoernar-aq, aqyawf-euq garkawv boftaq-euq Yaerbof dawqtawvluf, Morseq nae boftaq-euq gar nae danqbae-awr, Miqyaer gharduq ngaeqdan-eu tsawrhaq deuq nae boftaq-euq gar keuvni, aqyawf nyaf-anr dawqtsuif jashaw maeqnaeq-euq mae.
\p
\v 28 Aqyawfmaf irluf-eu pudzer irkeuv ngae, Yeqsur maeqhu paw irdzeur ghae-eu laer ghae-eu mae.
\p
\v 29 Khoerngae, aqyawfnyaf, Yeqsur-anr yawkhav-aer aer-eu, “Mq cifle-awr, nanrma ga’anr shaw-iq ngar-a. Nga’nyaf naeq-aer yaf-awq.” Khoermirnae, Yeqsur, aqyawfnyaf naeq-aer yaf-eu laer urler-euq mae.
\v 30 Khoerngae, heulof-aer pyeuflar-euq mae. Yeqsur, aqyawfnyaf naeq-aer jawq-awr dzaq-eu laer ghae ngae, Yeqsur kaqmur yur-awr jaceuq-euq mae. Khoernar-aq, ngawqpyaeq-awr aqyawf nyaf-anr bifnaeq-euq mae.
\v 31 Khoerngae, aqyawf nyaf-euq myavnuiv panlar-awr, Yeqsur nga laer ya siqnya-euq naeq-aer, Yeqsur, aqyawf nyaf-euq myavkhae nae byov-ir-euq mae.
\v 32 Khoerngae, aqyawfnyaf yawkaq ja-eu, “Garpaer-anr canluf ngae nae, aqyawf, arnyaf-anr dawq ngaeqcawq lar-awr, Yaerbof panmaeq naeqlaf ngae, arnyaf-euq nuima-euq lafkhoer miqdzaq dof-eu lof-aer ghaelar-euq maqngeur nya lor?”
\p
\v 33 Khoerngae, aqyawfnyaf tiqpov taef-aer tsawqtur-awr, Yeqlursaqlaeq-anr par ghofler-euq mae. Khoergar lekeuv ngae, ghaqkhaer 11 ghaq hawr-eu aqyawfmaf naeq-aer jawr-eu deuq, tiqgar uiqler taq-awr jawr-eu gar ya’mawr-euq mae.
\v 34 Aqyawfmaf aer-eu, “Sanqpaq Yeqsur aqdirma-aer ghofdaef lar-euq mae. Aqyawf-euq mawrdo Sirmoq-anr bimawr-euq mae.”
\p
\v 35 Khoerngae, aqyawfnyaf khawf, garpaer-anr pyeuflar-euq garkawv hawr-eu kaqmur ngawqpyaeq ngae taef-aer Yeqsur nga laer yasiq-euq garkawv, aqyawf maf-anr ja’naeq-euq mae.
\s1 Yeqsur, Zaqlanr Deuq-anr Bimawr-euq
\r Mt 28:16-20; Mk 16:14-18; Yh 20:19-23; Ghkh 1:6-8
\p
\v 36 Aqyawfmaf khoerlof-aer jaluf ngae, Yeqsur, aqyawf maf-euq ghanrcae yawfle-awr, aqyawf maf-anr aernaeq-eu, “Nawmaf nuisar of luf-ur.”
\p
\v 37 Aerkhawf, aqyawf maf-aq, naef mawrle-euq jeq nga laer noeq-awr tsawqguv-ir-awr, guv duidui-eu mae.
\v 38 Khoerngae, Yeqsur heulof-aer aernaeq-euq mae, “Nawmaf-euq nuima aqjeq mirnae maqsar-eu la? Nuima-euq lafkhoer aqjeq mirnae maq jancoer-eu le?
\v 39 Ngaq-euq aqkuir, ngaq-euq aqlaf-anr haw-awq. Aqdir aqmar ngar nga laer yasiq taef-a. Ngaq-anr toeqciv-awr nae hawduq-awq. Ngar-aq, nawmaf mawrluf-eu lof-aer mawrdo baw-eu ma. Naef-aq, shaqyoeq hawr-eu shaqjir maqbaw-a.”
\p
\v 40 Khoerlof-aer aernaeq ghaq-awr, aqyawf-euq aqkuir aqlaf, aqyawf maf-anr bihaw-euq mae.
\v 41 Aqyawfmaf laqkhaq caer-awr zanqler taq-euq baqda’nae, maq janni jawrluf ngae, Yeqsur, aqyawf maf-anr aernaeq-eu, “Nawmaf, heugar dzaq-eu jeq tiqjeqpaq maqjav laq?”
\p
\v 42 Khoerngae, aqyawfmaf, taeqba taq-euq ngaqshaq tiq pyaeq hawr-eu byaquir uicuiv yur-awr Yeqsur-anr bifnaeq-euq mae.
\v 43 Yeqsur yur-awr, aqyawf maf-euq maeqshi dzaq-euq mae.
\p
\v 44 Khoerngae, Yeqsur, aqyawf maf-anr aernaeq-eu, “Morseq-euq zanrdawq, Miqyaer gharduq ngaeqdan-eu deuq-euq sanqbof hawr-eu, Jaceuq-eu sanqbof-euq lafkhoer, ngaq-euq garkawv khar boftaq-euq dawqtawvluf ya byanlar taef-a laer, ngar, nawmaf naeq-aer jawr ngae, dawq heudeuq aernaeq dzeur-euq ma.”
\p
\v 45 Khoerngae, aqyawfmaf, Yaerbof-anr ghovshaw nya’ni, Yeqsur, aqyawf maf-euq nuima pannaeq-euq mae.
\v 46 Yeqsur, aqyawf maf-anr heulof-aer par aernaeq-euq mae, “Yaerbof-euq lafkhoer boftaq-euq lof-aer, Kali-aq, shaqzanq yadaq-awr, smq nan byanlar nar-aq, shir-euq gar nae ya ghofdaeflar taef-a.
\v 47 Khoeruqtaf, nawmaf, aqyawf-euq tsawrmyanr-anr ghoe-awr, iqbax noeqpov-eu jeq hawr-eu iqbax pyaeqnaeq-eu garkawv, Yeqlursaqlaeq-anr nae mirkhanq-euq tsawrjeuq tsawrca dawqtawv luf-anr dawqmaeq ya’maeq-ir taef-a.
\v 48 Nawmaf-aq, garkawv heudeuq-euq gharduq sarkir yakamq-eu tsawrhaq deuq mae.
\v 49 Narhaq sher-eq. NgaqDa-euq sarjax, ngar, nawmaf-euq khoertav bi jawrle ma. Nawmaf mq-euq khoertav-euq baoq maqza-euq khoerkeuvni meuq-euq lafkhoer dawqtawq siq.”
\s1 Yeqsur Mq-euq Khoertav Ghofdav Ler-euq
\r Mk 16:19-20; Ghkh 1:9-11
\p
\v 50 Khoernar-aq, Yeqsur, aqyawf maf-anr Beqtaqnir pudzer sheuqkeuvghae ngae, aqlaf bafdir-awr aqyawf maf-anr dawq ngaeqghae naeq-euq mae.
\v 51 Khoerngae, heulof-aer pyeuflar-euq mae. Dawq ngaeqghae naeqluf ngae, Yeqsur, aqyawf maf-anr nae ghawq-ir-awr, mq-euq khoertav bi sheuqdav lef-euq mae.
\v 52 Aqyawfmaf, aqyawf-anr uqduq tanq-awr, laqkhaq caertavni Yeqlursaqlaeq-anr ghofler-euq mae.
\v 53 Khoernar-aq, aqyawfmaf aqmyanluf uqduq tanqnymr nymrma-euq lafkhoer jawr-awr, Miqyaer-anr ciqhuiq ciqmanr-awr jaceuq luf-eu mae. Aqmeq.
